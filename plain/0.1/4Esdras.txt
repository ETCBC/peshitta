Chapter 3

0 ܟܬܒܐ ܕܥܙܪܐ ܣ̇ܦܪܐ. ܕܡܬܩܪܐ ܫܠܐܬܐܝܠ.
1 ܒܫܢܬ ܬܠܬܝܢ ܕܡܦܘܠܬܗ̇ ܕܡܕܝܢܬܢ ܐܢܐ̇ ܫܠܬܐܝܠ ܕܐܝܬܝ ܥܙܪܐ̣. ܐܝ̇ܬܝ ܗܘ̇ܝܬ
ܒܒܒܠ. ܘܪܡ̣ܐ ܗ̇ܘܝܬ ܥܠ ܬܫܘܝܬܝ ܘܬܘܝܗ ܗ̇ܘܝܬ. ܘܡܚܫ̈ܒܬܐ ܣܠ̈ܩܢ ܗ̈ܘܝ ܥܠ ܠܒܝ
2 ܡܛܠ ܕܚ̇ܙܝܬ ܚܘܪܒܗ̇ ܕܨܗܝܘܢ. ܘܟܗܝܢܘܬܗܘܢ ܕܥܘܡܪ̈ܝ ܒܒܠ
3 ܘܐܬܕܡ̣ܪܬ ܪܘܚܝ ܣܓܝ. ܘܫ̇ܪܝܬ ܐܡ̇ܠܠ ܠܘܬ ܡܪܝܡܐ ܡܠ̈ܐ ܕܚܝ̈ܠܬܐ
4 ܘܐܡ̇ܪܬ. ܐܘ ܡܪܝܐ ܡܪܝ. ܠܐ ܗܘܐ ܐܢܬ ܐܡ̣ܪܬ ܡܢ ܪܝܫ ܟܕ ܓܒܠܬܗ̇ ܠܐܪܥܐ ܘܗܕܐ
ܒܠܚܘܕܝܟ. ܘܦ̣ܩܕܬ ܠܥܦܪܐ
5 ܘܝܗ̣ܒ ܠܟ ܠܐܕܡ ܦܓܪܐ ܡܝܬܐ. ܘܗ̣ܘ ܓܒܝܠܬܐ ܗܘܐ ܕܐ̈ܝܕܝܟ. ܘܢܦܚ̣ܬ ܒܗ ܪܘܚܐ
ܕܚ̈ܝܐ. ܘܗ̣ܘܐ ܚ̇ܝܐ ܩܕܡܝܟ
6 ܘܐ̣ܥܠܬܝܗܝ ܠܦܪܕܝܣܐ̇ ܗ̇ܘ ܕܢ̣ܨܒܬ ܝܡܝܢܟ̇. ܡܢ ܩܕܡ ܕܬܐܬܐ ܐܪܥܐ
7 ܘܠܗܢܐ ܦܩܕܬܝܗܝ ܦܘܩܕܢܐ ܘܥܒܪܗ. ܘܒܪ ܫܥܬܗ ܓܙ̣ܪܬ ܥܠܘܗܝ ܡܘܬܐ ܘܥܠ ܬܘ̈ܠܕܬܗ.
ܘܡܢܗ ܐܬܝܠܕܘ ܥܡ̈ܡܐ ܘܫ̈ܒܛܐ. ܘܠܫ̈ܢܐ ܘܐܡ̈ܘܬܐ ܘܫܪ̈ܒܬܐ. ܐܝܠܝܢ ܕܠܝܬ ܠܗܝܢ
ܡܢܝܢܐ
8 ܘܐܙܠܘ ܟܠ ܥܡ ܒ̇ܥ̈ܒܕܝܗܘܢ. ܘܡܪܫܥܝܢ ܗܘܘ ܘܡܥܘܠܝܢ ܩܕܡܝܟ. ܘܐܢܬ ܠܐ ܟܠ̣ܝܬ
ܐܢܘܢ.
9 ܬܘܒ ܕܝܢ ܒܙܒܢ ܐܝܬ̣ܝܬ ܛܘܦܢܐ ܥܠ ܐܪܥܐ ܘܥܠ ܥܡܘܪ̈ܘܗܝ ܕܥܠܡܐ̣. ܘܐ̣ܘܒܕܬ ܐܢܘܢ
10 ܘܗ̣ܘܐ ܐܟܚܕܐ ܐܒܕܢܗܘܢ. ܘܐܝܟ ܕܠܐܕܡ ܡܘܬܐ̣. ܗܟܢܐ ܐܦ ܠܗ̇ܢܘܢ ܡܘܬܐ ܕܛܘܦܢܐ
11 ܐܘܬ̣ܪܬ ܕܝܢ ܚܕ ܡܢܗܘܢ ܥܡ ܒܝܬܗ. ܘܡܢܗ ܙܕܝ̈ܩܐ ܟܠܗܘܢ ܪܕܘ
12 ܘܗ̣ܘܐ ܕܟܕ ܫܪܝܘ ܢܣܓܘܢ ܥܡܘܪ̈ܝܗ̇ ܕܐܪܥܐ. ܘܐܣܓܝܘ ܒܢ̈ܝܐ ܘܥܡܡ̈ܐ ܘܟܢ̈ܫܐ
ܣܓܝܐ̈ܐ ܘܫܪܝܘ ܬܘܒ ܕܢܪܫܥܘܢ ܝܬܝܪ ܡܢ ܩ̈ܕܡܝܐ
13 ܘܗ̣ܘܐ ܕܟܕ ܐܪܫܥܘ ܩܕܡܝܟ ܓܒ̣ܝܬ ܠܟ ܚܕ ܡܢܗܘܢ ܕܫܡܗ ܐܒܪܗܡ
14 ܘܐܚܒܬܝܗܝ ܘܚܘܝܬܝܗܝ ܫܘܠܡܗܘܢ ܕܙܒ̈ܢܐ ܠܗ ܒܠܚܘܕܘܗܝ ܒܝܢܬ ܠܟ ܘܠܗ ܒܠܠܝܐ
15 ܘܐܩܝܡܬ ܠܗ ܩܝܡ̈ܐ ܕܠܥܠܡ ܘܐܡ̣ܪܬ ܠܗ ܕܠܐ ܡܡܬܘܡ ܬܫܒܩܝܘܗܝ ܠܙܪܥܗ. ܘܝܗ̣ܒܬ ܠܗ
ܠܐܝܣܚܩ. ܘܠܐܝܣܚܩ ܝܗ̣ܒܬ ܠܝܥܩܘܒ ܘܠܥܝܣܘ
16 ܘܓܒ̣ܝܬ ܠܟ ܠܝܪܬܘܬܐ ܠܝܥܩܘܒ. ܘܠܥܝܣܘ ܣܢ̣ܝܬ ܘܗ̣ܘܐ ܝܥܩܘܒ ܠܥܡܐ ܣܓܝܐܐ
17 ܘܟܕ ܐܣ̣ܩܬ ܠܙܪܥܗ ܡܢ ܡܨܪܝܢ ܘܐܩ̣ܝܡܬ ܠܗ ܩܝܡ̈ܐ ܕܠܥܠܡ. ܘܐܝܬ̣ܝܬ ܐܢܘܢ ܠܛܘܪ
ܣܝܢܝ.
18 ܘܐܪܟ̣ܢܬ ܫܡܝܐ ܘܐܙ̣ܝܥܬ ܠܐܪܥܐ. ܘܐܢܝܕܬܗ̇ ܠܬܒܝܠ. ܘܥܒ̣ܕܬ ܠܬܗܘ̈ܡܐ ܕܢܪܬܘܢ.
ܘܫܓ̣ܫܬ ܥܠܡ̈ܐ
19 ܘܥܒ̣ܪܬ ܬܫܒܘܚܬܟ ܬܪ̈ܥܐ ܐܪܒܥܐ ܕܢܘܪܐ ܘܕܙܘ̈ܥܐ ܘܕܪܘܚܐ ܘܕܥܪܝܐ̣ ܕܬܬܠ ܠܙܪܥܗ
ܕܝܥܩܘܒ ܢܡܘܣܐ. ܘܠܓܢܣܗ ܕܐܝܣܪܐܝܠ ܦܘܩ̈ܕܢܐ
20 ܘܠܐ ܐܪܝܡ̣ܬ ܡܢܗܘܢ ܠܒܐ ܒܝܫ̣ܐ. ܡܛܠ ܕܢܥ̣ܒܕ ܒܗܘܢ ܢܡܘܣܟ ܦܐܪ̈ܐ
21 ܠܒܐ ܓܝܪ ܒܝ̣ܫܐ ܠܒ̣ܫ ܐܕܡ ܩܕܡܝܐ. ܘܐܥܒܪ ܘܐܙܕܟܝ. ܐܠܐ ܐܦ ܟܠ ܐܝܠܝܢ ܕܐܬܝܠܕܘ
ܡܢܗ̇
22 ܘܩܘܝ ܒܗܘܢ ܚܫܐ ܘܢܡܘܣܐ ܒܠܒܗ ܕܥܡܐ. ܥܡ ܥܩܪܐ ܒܝ̣ܫܐ. ܗܝ̇ܕܝܢ ܐܪܚ̣ܩܬ ܛ̇ܒܬܐ
ܘܐܬܬ ܒܝ̣ܫܬܐ
23 ܘܥ̣ܒܪܘ ܙܒܢ̈ܐ ܘܫܠܡ̇ܘ ܥܕ̈ܢܐ ܀ ܘܐܩ̣ܝܡܬ ܠܟ ܥ̣ܒܕܐ ܕܫܡܗ ܕܘܝܕ
24 ܘܐܡ̣ܪܬ ܠܗ ܕܢܒܢܐ ܡܕܝܢܬܐ ܠܫܡܟ. ܘܒܝܬܐ̣ ܕܢܬܩܪܒܘܢ ܠܟ ܒܗ ܩܘܪ̈ܒܢܐ ܡܢ ܕܝܠܟ
25 ܘܗܘܬ ܗܕܐ ܫܢ̈ܝܐ ܣܓܝܐ̈ܬܐ. ܘܚܛܘ ܠܟ ܥܡܘܪ̈ܝܗ̇ ܕܡܕܝܢܬܐ
26 ܘܡܕܡ ܚܕܬ ܠܐ ܥܒ̣ܕܘ ܥܠ ܡܕܡ ܕܥܒ̣ܕ ܐܕܡ ܘܟܘܠܗܝܢ ܬܘ̈ܠܕܬܗ. ܠܒܝܫܝܢ ܗܘܘ ܓܝܪ
ܐܦ ܗ̣ܢܘܢ ܠܒܐ ܒܝܫ̣ܐ
27 ܘܐܫܠܡܬܗ̇ ܠܡܕܝܢܬܟ ܒܝܕ ܒܥܠܕܒ̈ܒܝܟ
28 ܘܐܢܐ ܐܡ̇ܪܬ ܗ̇ܝܕܝܢ ܒܠܒܝ ܕܠܡܐ ܫܦܝܪ ܥ̇ܒܕܝܢ ܥܡܘܪ̈ܝܗ̇ ܕܒܒܠ. ܘܡܛܠ ܗܢܐ
ܫܒܩܬܗ̇ ܠܨܗܝܘܢ
29 ܘܗ̣ܘܐ ܕܟܕ ܐܬܝ̇ܬ ܠܗܪܟܐ ܚܙܝܬ ܪ̈ܘܫܥܐ ܣܓܝܐ̈ܐ ܕܠܝܬ ܠܗܘܢ ܡܢܝܢܐ. ܘܥܘ̣̈ܠܐ
ܣܓܝܐ̈ܐ ܚܙܬ ܢܦܫܝ ܗܕܐ ܫܢܬܐ ܕܬܠܬܝܢ. ܘܐܬܬܙܝܥ ܠܒܝ
30 ܕܚܙ̇ܝܬ ܕܐܝ̇ܟܢܐ ܡܣܝܒܪ ܐܢܬ ܠܚ̈ܛܝܐ. ܘܚܐ̇ܣ ܐܢܬ ܥܠ ܪ̈ܫܝܥܐ. ܘܐܘܒܕܬ ܠܥܡܟ
ܘܢܛ̣ܪܬ ܠܣܢܐ̈ܝܟ
31 ܘܠܐ ܐܘ̣ܕܥܬ ܠܐܢܫ ܕܐܝ̇ܟܢܐ ܡܬܕܪܟܐ ܐܘܪܚܟ. ܕܠܡܐ ܫܦܝܪ ܥ̣ܒܕܬ ܒܒܠ ܝܬܝܪ ܡܢ
ܨܗܝܘܢ
32 ܐܘ ܠܥܡܐ ܐܚܪܢܐ ܝ̇ܕܥܬ ܝܬܝܪ ܡܢ ܐܝܣܪܝܠ. ܐܘ ܐܝ̇ܢܐ ܫܒܛܐ ܗܝܡܢ ܒܕܝܬܩܐ ܕܝܠܟ
ܐܝܟ ܝܥܩܘܒ
33 ܗܠܝܢ ܕܐܓܪܗܘܢ ܠܐ ܐܬܚܙܝ. ܘܥܡܠܗܘܢ ܠܐ ܥܒ̣ܕ ܦܐܪ̈ܐ. ܡܥܒܪ ܓܝܪ ܥܒ̇ܪܬ ܥܠ
ܥܡ̈ܡܐ. ܘܚܙܝܬ ܐܢܘܢ ܕܗܫܐ ܡܨܠܚܝܢ̣. ܘܠܐ ܡܬܕܟܪܝܢ ܦܘܩ̈ܕܢܝܟ • ܀
34 ܗܫܐ ܕܝܢ ܬܩܘܠ ܒܡܣܐܬܐ ܥܘ̣ܠܢ ܕܝܠܢ ܘܕܥ̇ܡܘܪ̈ܘܗܝ ܕܥܠܡܐ. ܘܢܬܚܙܐ ܢܬܥܗ ܕܩܢܝܐ
ܕܠܐ ܡܪܟܢ
35 ܐܘ ܐܡܬܝ ܠܐ ܚܛܘ ܩܕܡܝܟ ܥܡܘܪ̈ܘܗܝ ܕܥܠܡܐ. ܐܘ ܐ̇ܝܢܐ ܥܡܐ ܢ̣ܛܪ ܗܟܢܐ ܦܘܩ̈ܕܢܝܟ
36 ܒܢܝ̈ܢܫܐ ܕܝܢ ܒܫܡ̈ܗܐ ܡܫܟܚ ܐܢܬ ܕܢܛ̣ܪܘ ܦܘܩ̈ܕܢܝܟ. ܥܡܐ ܕܝܢ ܠܐ ܡܫܟܚ ܐܢܬ • ܀
•

Chapter 4

1 ܘܥ̣ܢܐ ܡܠܐܟܐ ܕܐܫܬܠܚ ܠܘܬܝ ܕܫܡܗ ܐܘܪܐܝܠ
2 ܘܐܡ̣ܪ ܠܝ. ܡܙܥ ܙܥ ܠܒܟ ܒܥܠܡܐ ܗܢܐ. ܘܕܬܕܪܟ ܗܘ ܨ̣ܒܝܬ ܐܘܪܚܗ ܕܡܪܝܡܐ ܀
3 ܘܥ̇ܢܝܬ ܘܐܡܪܬ ܐܝܢ ܡܪܝ • ܘܬܘܒ ܥ̣ܢܐ ܘܐܡ̣ܪ ܠܝ. ܬܠܬ ܐܘܪ̈ܚܢ ܐ̇ܫܬܕܪܬ
ܕܐ̇ܚܘܝܟ̇· ܘܬܠܬܐ ܡ̈ܬܠܝܢ ܕܐ̇ܣܝܡ ܩܕܡܝܟ
4 ܗܠܝܢ ܕܐܢ ܬܚܘܝܢܝ ܚܕܐ ܡܢܗܝ̣ܢ. ܐܚ̇ܘܝܟ ܐܦ ܐܢܐ̇. ܐܘܪܚܐ ܗ̇ܝ ܕܡܬܪܓܪܓܬ
ܕܬܚܙܐ. ܘܡܠܦ ܐ̇ܢܐ ܠܟ ܕܡܛܠ ܡܢܐ ܠܒܐ ܒܝ̣ܫܐ
5 ܘܥ̇ܢܝܬ ܘܐܡ̇ܪܬ. ܡܠܠ ܡܪܝ ܀ • ܘܥ̣ܢܐ ܘܐ̣ܡܪ ܠܝ. ܙܠ ܬܩܘܠ ܠܝ ܡܬܩܠܐ ܕܢܘܪܐ.
ܐܘ ܐܟܝܠ ܠܝ ܣܐܬܐ ܕܪܘܚܐ. ܐܘ ܩܪܝ ܠܝ ܠܝܘܡܐ ܕܥ̣ܒܪ
6 ܘܐܡ̇ܪܬ ܠܗ. ܡ̣̇ܢܘ ܡܢ ܝܠܝ̈ܕܐ ܡܫܟܚ ܕܢܥܒܕ ܗܠܝܢ ܕܐܡ̣ܪܬ. ܕܠܝ ܕܝܠܝ ܡܪܝ݃
ܬܫܐܠ ܗܠܝܢ ܟܘܠܗܝܢ̣ ܀
7 ܘܐܡ̣ܪ ܠܝ. ܐܠܘ ܫܐܠܬܟ ܗ̇ܘܝܬ ܘܐ̇ܡܪܬ ܠܟ. ܕܟܡܐ ܐܘܨܪ̈ܐ ܐܝܬ ܒܠܒܗ ܕܝܡܐ ܐܘ
ܟܡܐ ܡܒ̈ܘܥܐ ܐܝܬ ܒܪܝܫܗ ܕܬܗܘܡܐ ܐܘ ܟܡܐ ܫܒ̈ܝܠܝܢ ܐܝܬ ܠܥܠ ܡܢ ܪܩܝܥܐ ܐܘ ܐܝܠܝܢ
ܐܢܘܢ ܡܦ̈ܩܢܝܗ̇ ܕܫܝܘܠ ܐܘ ܐܝܠܝܢ ܐ̈ܢܝܢ ܐܘܪ̈ܚܬܗ ܕܦܪܕܝܣܐ̣
8 ܐܡ̇ܪ ܗ̣ܘܝܬ ܠܝ̣ ܕܠܬܗܘܡܐ ܠܐ ܢܚ̇ܬܬ. ܐܦ ܠܐ ܠܫܝܘܠ ܥܕܟܝܠ ܠܐ ܢܚ̇ܬܬ. ܐܦ ܠܐ
ܠܫܡܝܐ ܡܢ ܝܘܡ̈ܝ ܣ̇ܠܩܬ
9 ܗܫܐ ܕܝܢ ܠܐ ܫܐ̇ܠܬܟ ܥܠ ܗܠܝܢ. ܐܠܐ ܥܠ ܢܘܪܐ ܘܪܘܚܐ ܘܝܘܡܐ. ܐܝܠܝܢ ܕܒܗܘܢ
ܥܒ̣ܪܬ . ܘܐܝܠܝܢ ܕܠܒܪ ܡܢܗܘܢ ܠܐ ܡܫܟܚ ܐܢܬ ܕܬܗܘܐ. ܘܠܐ ܐܡ̣ܪܬ ܠܝ ܥܠܝܗܘܢ ܀
10 ܘܐܡ̣ܪ ܠܝ. ܐܢܬ ܠܐܝܠܝܢ ܕܪܒ̇ܝܢ ܥܡܟ ܠܐ ܡܫܟܚ ܐܢܬ ܠܡܕܥ̣
11 ܘܐܝ̇ܟܢܐ ܡܫܟܚ ܡܐܢܟ ܠܡܚܕ ܐܘܪܚܗ ܕܡܪܝܡܐ. ܡܛܠ ܕܒܡܕܡ ܕܠܐ ܡܬܕܪܟ̣. ܐܬ̣ܒܪܝܬ
ܐܘܪܚܗ ܕܡܪܝܡܐ. ܘܠܐ ܡ̣ܨܐ ܐܝ̇ܢܐ ܕܡܬܚܒܠ ܒܥܠܡܐ ܕܡܬܚܒܠ. ܕܢܕܥ ܐܘܪܚܗ ܕܗ̇ܘ ܕܠܐ
ܡܬܚܒܠ ܀ ܘܟܕ ܫܡ̇ܥܬ ܗܠܝܢ̣. ܢܦ̇ܠܬ ܥܠ ܐ̈ܦܝ
12 ܘܐܡ̇ܪܬ ܠܗ. ܛܒ ܗܘܐ ܠܢ ܐܠܘ ܠܐ ܐܬ̣ܝܢ. ܐܘ ܕܟܕ ܐܬ̣ܝܢܢ ܚܝܝܢ ܚܢܢ ܒܪܘܫܥܐ.
ܘܚ̇ܫܝܢ ܚܢܢ ܘܠܐ ܝܕܥ̇ܝܢܢ̇. ܕܡܛܠ ܡܢܐ ܚ̇ܫܝܢܢ ܀
13 ܘܥ̣ܢܐ ܘܐܡ̣ܪ ܠܝ. ܡܐܙ̣ܠ ܐܙ̣ܠܘ ܥܒ̈ܐ ܕܩܝ̈ܣܐ ܕܦܩܥܬܐ. ܘܐܬܚܫܒܘ ܡܚܫܒܬܐ
14 ܘܐܡ̣ܪܘ. ܬܘ ܢܐܙܠ ܢܥܒܕ ܩܪܒܐ ܥܡ ܝܡܐ. ܕܢܪܚܩ ܡܢ ܩܕܡ̈ܝܢ. ܘܢܥܒܕ ܠܢ ܥܒܐ
ܐܚܪܢܐ
15 ܐܦ ܓ̈ܠܠܘܗܝ ܕܝܡܐ ܗܟܘܬ ܐܬܚܫܒܘ ܡܚܫܒܬܐ ܘܐܡ̣ܪܘ. ܬܘ ܢܣܩ ܢܥܒܕ ܩܪܒܐ ܥܡ ܥܒܐ
ܕܦܩܥܬܐ. ܡܛܠ ܕܐܦ ܬܡܢ ܢܥܒܕ ܠܢ ܐܬܪܐ ܐܚܪܢܐ
16 ܘܗܘܬ ܡܚܫܒܬܗ ܕܥܒܐ ܠܣܪܝܩܘܬܐ. ܐܬܬ ܓܝܪ ܢܘܪܐ ܘܐ̣ܟܠܬܗ.
17 ܘܗܟܘܬ ܐܦ ܡܚܫܒܬܐ ܕܓ̈ܠܠܘܗܝ ܕܝܡܐ. ܩܡ ܓܝܪ ܚ̇ܠܐ ܘܟܠ̣ܐ ܐܢܘܢ
18 ܐܠܘ ܗܟܝܠ ܗܘ̣ܝܬ ܕܝܢ̇ܗܘܢ ܕܗ̇ܢܘܢ̣. ܠܐ̇ܝܢܐ ܡܢܗܘܢ ܡܙܟܐ ܗ̣ܘܝܬ̣ ܘܠܐܝ̇ܢܐ
ܡܚܝܒ ܗܘ̣ܝܬ
19 ܘܥ̇ܢܝܬ ܘܐܡ̇ܪܬ. ܬܪ̈ܝܗܘܢ ܡܚܫܒܬܐ ܣܪܝܩܬܐ ܐܬܚܫܒܘ. ܐܪܥܐ ܓܝܪ ܐܬܝܗ̣ܒܬ
ܠܥܒܐ. ܘܐܬܪܐ ܕܝܡܐ ܕܢܛܥܢ ܓ̈ܠܠܘܗܝ ܀ ܀
20 ܘܥ̣ܢܐ ܘܐܡ̣ܪ ܠܝ. ܫܦܝܪ ܕܢܬ̣. ܘܠܡܢܐ ܠܐ ܕܢ̣ܬ ܢܦܫܟ
21 ܐܝܟ̇ܢܐ ܓܝܪ ܕܐܪܥܐ ܠܥܒܐ ܝܗܝܒܐ ܘܐܬܪܐ ܕܝܡܐ ܕܢܛܥܢ ܓܠܠܘ̈ܗܝ̣. ܗܟܢܐ ܐܦ ܐܝܠܝܢ
ܕܥܠ ܐܪܥܐ ܥܡ̇ܪܝܢ̇. ܡܕܡ ܕܥܠ ܐܪܥܐ ܗܘ ܒܠܚܘܕ ܡܫܟܚܝܢ ܕܢܕܥܘܢ. ܘܐܝ̇ܢܐ ܕܠܥܠ ܡܢ
ܫܡܝܐ̣ ܡܕܡ ܕܠܥܠ ܡܢ ܫܡܝܐ
22 ܘܥ̇ܢܝܬ ܘܐܡ̇ܪܬ. ܒܥ̇ܐ ܐܢܐ ܡܢܟ ܡܪܝ̣. ܠܡܢܐ ܡܪܝ ܐܬܝܗܒ ܠܝ ܡܕܥܐ ܠܡܬܚܫܒܘ
23 ܠܐ ܓܝܪ ܨ̇ܒܝܬ ܕܐܫܐܠ ܥܠ ܐܘܪ̈ܚܬܐ ܕܠܥܠ. ܐܠܐ ܥܠ ܐܝܠܝܢ ܕܥ̇ܒܪ̈ܢ ܥܠܝܢ
ܒܟܠܝܘܡ. ܡܛܠ ܕܐܝܣܪܝܠ ܐܬܝܗܒ ܠܥܡܡ̈ܐ. ܘܥܡܐ ܕܐܚ̣ܒܬ ܐܬܝܗܒ ܠܫܒ̈ܛܐ ܪ̈ܫܝܥܐ.
ܘܢܡܘܣܐ ܩܕܝܫܐ ܕܐܒܗ̈ܬܢ ܐܬܒ̇ܛܠ ܠܗ. ܘܕܝ̈ܬܩܣ ܕܐܬܟܬܒ ܠܐ ܐܝܬܝܗܝܢ
24 ܘܥܒ̇ܪܝܢܢ ܡܢ ܥܠܡܐ ܐܝܟ ܩܡ̈ܨܐ. ܘܚ̈ܝܝܢ ܐܝܟ ܗܒܠܐ. ܐܦ ܠܐ ܫ̇ܘܝܢܢ ܕܢܗܘܘܢ
ܥܠܝܢ ܪ̈ܚܡ̣ܐ
25 ܐܠܐ ܡܢܐ ܢܥܒܕ ܠܗ ܠܫܡܗ ܪܒܐ ܕܐܬܩܪܝ ܥܠܝܢ. ܥܠ ܗܠܝܢ ܫܐ̇ܠܬ
26 ܘܥܢ̣ܐ ܘܐܡ̣ܪ ܠܝ. ܐܢ ܬܗܘܐ ܬܚܙܐ. ܘܐܢ ܬܣܓܐ ܬܐܚܐ̣ ܬܬܕܡܪ. ܡܛܠ ܕܡܣܬܪܗܒ
ܥܠܡܐ ܕܢܥܒܪ
27 ܕܠܐ ܡܣܝܒܪ ܕܢܛܥܢ ܡܕܡ ܕܡܠܝܟ ܠܙܕܝ̈ܩܐ. ܡܛܠ ܕܬܐܢ̈ܚܬܐ ܡ̣ܠܐ ܥܠܡܐ ܗܢܐ.
ܘܟܘܪ̈ܗܢܐ ܣܓܝܐ̈ܐ
28 ܐܙܕܪ̣ܥܬ ܓܝܪ ܒܝܫ̣ܬܐ ܗ̇ܝ ܕܫܐܠܬܢܝ ܥܠܝܗ̇. ܘܠܐ ܥܕܟܝܠ ܐܬ̣ܐ ܐܕܪܗ̇
29 ܐܠܐ ܗܟܝܠ ܢܬܚܨܕ ܡܕܡ ܕܐܙܕܪܥ ܘܢܫܢܐ ܐܬܪܐ. ܐܝ̇ܟܐ ܕܐܙܕ̣ܪܥܬ ܒܝ̣ܫܬܐ̣. ܠܐ
ܐܬ̇ܝܐ ܐܪܥܐ ܐܝ̇ܟܐ ܕܐܙܕ̣ܪܥܬ ܛ̇ܒܬܐ
30 ܡܛܠ ܕܦܪܕܬܐ ܗܘ ܚܕܐ ܕܙܪܥܐ ܕܒܝ̣ܫܬܐ ܐܙܕܪܥ ܒܠܒܗ ܕܐܕܡ. ܡܢ ܪܝܫ. ܘܟܡܐ ܦܐܪ̈ܐ
ܕܪܘܫܥܐ ܐܘܠܕ. ܥܕܡܐ ܠܗܫܐ. ܘܢܐܠܕ ܥܕܡܐ ܕܢܐܬܐ ܐܕܪܐ
31 ܦܚܡ ܗܟܝܠ ܐܢܬ ܒܢܦܫܟ ܘܚܙܝ. ܕܦܪܕܬܐ ܚܕܐ ܕܙܪܥܐ ܕܒܝ̣ܫܬܐ ܕܐܙܕܪܥ ܟܡܐ ܦܐܪ̈ܐ
ܕܪܘܫܥܐ ܥܒ̣ܕ
32 ܐܡܬܝ ܗܟܝܠ ܕܢܙܕ̇ܪܥܘܢ ܫܢ̈ܢܐ ܕܛ̇ܒ̈ܬܐ ܕܠܝܬ ܠܗܘܢ ܡܢܝܢܐ̣. ܐܝ̇ܢܐ ܐܕܪܐ
ܥܬܝܕܝܢ ܕܢܥܒܕܘܢ
33 ܘܥ̇ܢܝܬ ܘܐܡܪܬ. ܥܕܡܐ ܠܐܡܬܝ ܘܐܡܬܝ ܗܠܝܢ. ܡܛܘܠ ܕܙܥܘܪ̈ܝܢ ܐ̈ܢܝܢ ܘܒܝ̈ܫܢ
ܫ̈ܢܝܢ ܀
34 ܘܥ̣ܢܐ ܘܐ̣ܡܪ ܠܝ. ܠܐ ܡܣܬܪܗܒ ܐܢܬ ܝܬܝܪ ܡܢ ܡܪܝܡܐ. ܐܢܬ ܓܝܪ ܡܣܬܪܗܒ ܐܢܬ ܡܛܠ
ܢܦܫܟ. ܡܪܝܡܐ ܕܝܢ ܡܛܠ ܣܓܝܐ̈ܐ
35 ܠܐ ܗܘܐ ܓܝܪ ܥܠ ܗܠܝܢ ܫܐ̇ܠ ܗܘ̈ܝ ܢܦܫ̈ܬܗܘܢ ܕܙܕܝ̈ܩܐ ܒܐܘܨܪ̈ܝܗܝܢ. ܘܐܡ̣ܪ
ܕܥܕܡܐ ܠܐܡܬܝ ܐܝ̇ܬܝܢ ܗܪܟܐ. ܘܐܡܬܝ ܐܕܪܗ ܕܐܓܪܢ ܀
36 ܘܥ̣ܢܐ ܪܡ̇ܐܝܠ ܡܠܐܟܐ ܘܐܡ̣ܪ ܠܗ̈ܝܢ. ܥܕܡܐ ܕܢܬܡܠܐ ܡܢܝܢܐ ܕܐܝܠܝܢ ܕܕܡ̇ܝܢ
ܠܟܝ̈ܢ. ܡܛܠ ܕܡܬܩܠ ܬܩ̇ܠܗ ܩܕܝܫܐ ܠܥܠܡܐ
37 ܘܡܡܫܚ ܡ̣ܫܚ ܐܢܘܢ ܠܙܒ̈ܢܐ. ܘܡܡܢܐ ܡܢܐ ܐܢܘܢ ܠܥܕ̈ܢܐ. ܘܠܐ ܢܫܠܐ ܘܠܐ ܢܥܝܪ
ܥܕܡܐ ܕܢܬܡܠܐ ܡܢܝܢܐ ܕܐܡܝܪ ܀
38 ܘܥ̇ܢܝܬ ܘܐܡ̇ܪܬ ܐܘ ܡܪܝܐ ܡܪܝ. ܐܠܐ ܗܐ . ܚܢܢ ܟܘܠܢ ܡܠܝܢܢ ܪܘܫܥܐ
39 ܘܕܠܡܐ ܡܛܠܬܢ ܕܝܠܢ ܢܬܟܠܐ ܦܘܪܥܢܐ ܕܙܕܝ̈ܩܐ̇. ܡܛܠ ܚܛܗ̈ܐ ܕܥܡܘܪ̈ܝܗ̇ ܕܐܪܥܐ
40 ܘܥ̣ܢܐ ܘܐܡ̣ܪ ܠܝ. ܙܠ ܘܫܐܠܝܗ̇ ܠܗ̇ܝ ܕܒܟܪܣܗ̇ ܢܣܝܒܐ. ܕܐܡܬܝ ܕܬܡ̇ܠܐ ܬܫܥܐ
ܝܪ̈ܚܝܗ݃. ܕܐܢ ܡܫܟܚ ܬܘܒ ܡܪܒܥܐ ܕܢܐܚܕܝܘܗܝ ܠܥ̣ܘܠܐ ܒܓܘܗ
41 ܘܐܡ̇ܪܬ. ܠܐ ܡܫܟܚ ܡܪܝ • ܀ • ܀ ܘܥ̣ܢܐ ܘܐܡ̣ܪ ܠܝ. ܫܝܘܠ ܘܐܘܨܪ̈ܐ ܕܢܦܫ̈ܬܐ
ܠܡܪܒܥܐ ܕܡ̇ܝܢ
42 ܐܝܟ̇ܢܐ ܓܝܪ ܕܡܣܬܪܗܒܐ ܗ̇ܝ ܕܝܠ̇ܕܐ ܕܬܥܪܘܩ ܡܢ ܐܘܠܨܢܗ̇ ܕܝܠܕܗ̇. ܗܟܢܐ ܐܦ
ܗܠܝܢ ܡܣܬܪܗܒܝܢ ܕܢܬܠܘܢ ܡܕܡ ܕܐܬܬܣܝܡ ܒܗܘܢ ܡܢ ܪܝܫ
43 ܘܗܝ̇ܕܝܢ ܢܬܓܠܐ ܠܟ ܥܠ ܐܝܠܝܢ ܕܡܬܪܓܪܓ ܐܢܬ ܕܬܚܙܐ
44 ܘܥ̇ܢܝܬ ܘܐܡ̇ܪܬ. ܐܢ ܐܫܟ̇ܚܬ ܪ̈ܚ̣ܡܐ ܒܥ̈ܝܢܝܟ. ܘܐܢ ܡܫܟܚܐ ܘܫ̇ܘܐ ܐܢܐ
45 ܐܘܕܥܝܢܝ ܐܦܢ ܗܕܐ. ܕܐܢ ܙܒܢܐ ܕܥ̇ܒܪ ܥܠܝܢ ܣ̇ܓܝ. ܐܘ ܗ̇ܘ ܕܥܬܝܕ ܕܢܐܬܐ
46 ܡܛܠ ܕܙܒܢܐ ܕܥ̣ܒܪ ܝܕ̇ܥܢܐ. ܘܡܕܡ ܕܥܬܝܕ ܠܐ ܝܕ̇ܥ ܐܢܐ ܀
47 ܘܥ̣ܢܐ ܘܐܡ̣ܪ ܠܝ. ܩܘܡ ܡܢ ܓܒܐ ܕܝܡܝܢܐ. ܘܐܚ̇ܘܝܟ ܦܘܫܩܐ ܕܡܬܠܐ
48 ܘܩܡ̇ܬ ܘܚ̇ܙܝܬ. ܘܗܐ ܥ̣ܒܪ ܩܕܡܝ ܐܬܘܢܐ ܕܢܘܪܐ ܕܝܩ̇ܕ. ܘܗ̣ܘܐ ܕܟܕ ܥܒ̣ܪܬ
ܫܠܗܒܝܬܐ̣. ܚ̇ܙܝܬ ܘܗܐ ܝܬܪ ܬܢܢܐ
49 ܘܡܢ ܒܬܪ ܗܠܝܢ ܥ̇ܒ̣ܪܬ ܩܕܡܝ ܥܢܢܐ ܕܡܠܝܐ ܡ̈ܝܐ. ܘܢܣ̣ܟܬ ܡܛܪܐ ܙܥܝܦܐ ܣ̇ܓܝ.
ܘܟܕ ܥ̣ܒܪ ܙܥܦܗ ܕܡܛܪܐ. ܝܬܪ ܒܗ̇ ܛܘ̈ܦܐ ܀
50 ܘܥ̣ܢܐ ܘܐܡ̣ܪ ܠܝ. ܐܬܪܥܐ ܒܢܦܫܟ ܘܚܙܝ. ܕܐܝܟ̇ܢܐ ܕܡܝܬܪ ܡܛܪܐ ܡܢ ܛܘ̈ܦܐ ܘܢܘܪܐ
ܡܢ ܬܢܢܐ̣ ܗܟܢܐ ܐܬܝ̣ܬܪܬ ܡܫܘܚܬܐ ܕܥ̣ܒܪܬ. ܝܬܪ ܕܝܢ ܛܘ̈ܦܐ ܘܬܢܢܐ
51 ܘܒ̇ܥܝܬ ܡܢܗ ܘܐܡ̇ܪܬ. ܐܢ ܟܝ݃ ܚ̇ܝܐ ܐܢܐ ܥܕܡܐ ܠܝܘܡ̈ܬܐ ܗ̇ܢܘܢ̣. ܐܘ ܡ̣ܢܘ
ܢܗܘܐ ܒܝܘܡ̈ܬܐ ܗ̇ܢܘܢ ܀
52 ܘܥܢ̣ܐ ܘܐܡ̣ܪ ܠܝ. ܥܠ ܐܬܘ̈ܬܐ ܐܝܠܝܢ ܕܫܐܠܬܢܝ̣. ܡܢܗܝܢ ܡܫܟܚ ܐܢܐ ܕܐܡ̇ܪ ܠܟ.
ܥܠ ܚܝܝ̈ܟ ܕܝܢ ܠܐ ܐܫܬ̇ܕܪܬ ܕܐܡ̇ܪ ܠܟ. ܐܦܠܐ ܓܝܪ ܝܕ̇ܥ ܐܢܐ

Chapter 5

1 ܥܠ ܐܬܘ̈ܬܐ ܕܝܢ̣. ܗܐ ܝܘܡ̈ܬܐ ܐܬ̇ܝܢ. ܘܢܬܬܚܕܘܢ ܥ̇ܡܘܪ̈ܘܗܝ ܕܥܠܡܐ ܒܬܘܗܬܐ
ܣܓܝܐܬܐ. ܘܬܬܟܣܐ ܡܢ̇ܬܐ ܕܫܪܪܐ. ܘܥܩܪܬܐ ܬܗܘܐ ܐܪܥܗ̇ ܕܗܝܡܢܘܬܐ
2 ܘܢܣܓܐ ܥ̣ܘܠܐ ܘܫܪܝܚܘܬܐ̣. ܝܬܝܪ ܡܢ ܗܢܐ ܕܚ̣ܙܝܬ ܗܫܐ. ܘܝܬܝܪ ܡܢ ܗ̇ܘ ܕܫܡ̣ܥܬ
ܡܢ ܩܕܝܡ
3 ܘܬܗܘܐ ܕܠܐ ܩܝ̇ܡܐ. ܘܕܠܐ ܡܬܕܝܫܐ ܐܪܥܐ ܗܕܐ ܕܚ̣ܙܝܬ ܕܡܡܠܟܐ ܗܫܐ. ܘܢܚܙܘܢܗ̇
ܠܐܪܥܐ ܗܕܐ ܟܕ ܚܪܒܐ
4 ܐܢ ܕܝܢ ܢܬܠ ܠܟ ܡܪܝܡܐ ܚܙܘܐ̣ . ܚ̇ܙܐ ܐܢܬ ܠܗ̇ܝ ܕܒܬܪ ܬܠܝܬܝܬܐ ܕܡܫܬܓܫܐ.
ܘܢܬܚܙܐ ܡܢ ܫܠܝܐ ܫܡ̣ܫܐ ܒܠܠܝܐ. ܘܣܗܪܐ ܒܐܝܡܡܐ
5 ܘܩܝܣܐ ܢ̇ܛܦ ܕܡܐ. ܘܟܐܦܐ ܬܬܠ ܩܠܗ̇. ܘܥܡ̈ܡܐ ܢܬܙܝܥܘܢ. ܘܐܐܪ̈ ܢܬܚܠܦܘܢ
6 ܘܢܡܠܟ ܗ̇ܘ ܕܠܐ ܣܒ̇ܪܝܢ ܥܠܘܗܝ ܣܓܝܐ̈ܐ. ܘܦܪܚܬܐ ܬܫܢܐ
7 ܘܝܡܐ ܕܣܕܘܡ ܢܥܒܕ ܢܘ̈ܢܐ ܣܓ̈ܝܐܐ. ܘܢܬܠ ܩܠܗ ܒܠܠܝܐ ܗ̇ܘ ܕܠܐ ܝܕ̇ܥܝܢ ܠܗ
ܣ̈ܓܝܐܐ. ܘܟܠܗܘܢ ܢܫܡܥܘܢܗ̇
8 ܘܦܚ̈ܬܐ ܢܬܥܒܕܘܢ ܒܕܘ̈ܟܝܬܐ ܣܓܝܐ̈ܬܐ. ܘܬܟܝܒܐܝܬ ܢܘܪܐ ܬܗܘܐ ܡܫܬܕܪܐ. ܘܚܝ̈ܘܬܐ
ܕܕܒܪܐ ܢܫ̈ܢܝܢ ܡܢ ܐܬܪܗܝܢ. ܘܐܬ̈ܘܬܐ ܡܢ ܢܫ̈ܐ ܢܬܚ̈ܙܝܢ. ܢܬܝܠܕܘܢ ܓܝܪ ܥܘ̣̈ܠܐ.
ܟܕ ܠܐ ܡܫܡܠܝܢ
9 ܘܒܡ̈ܝܐ ܚ̈ܠܝܐ ܢܫܬܟܚܘܢ ܡܠ̈ܝܚܐ. ܘܪ̈ܚ̇ܡܐ ܥܠ ܪ̈ܚܡ̇ܝܗܘܢ ܡܢ ܫܠܝܐ ܢܥܒܕܘܢ
ܩܪܒܐ. ܘܬܬܟܣܐ ܗܝ̇ܕܝܢ ܚܟܡܬܐ. ܘܣܟܘܠܬܢܘܬܐ ܬܐܙܠ ܠܗ̇ ܠܐܘܨܪ̈ܝܗ̇.
10 ܘܬܬܒܥܐ ܠܘܬ ܣܓܝܐ̈ܐ ܘܠܐ ܬܫܬܟܚ. ܘܢܣܓܐ ܛܠܘܡܝܐ ܘܫܪܝܚܘܬܐ ܥܠ ܐܪܥܐ
11 ܘܢܫܐ̇ܠ ܐܬܪܐ ܠܐ̇ܝܢܐ ܕܩܪܝܒ ܠܗ. ܘܢܐܡܪ ܠܗ ܕܠܡܐ ܥܒ̣ܪܬ ܥܠܝܟ ܙܕܝܩܘܬܐ ܐܘ
ܓܒܪܐ ܕܥ̇ܒܕ ܙܕܝܩܘܬܐ. ܘܗ̣ܘ ܕܝܢ ܐܬܪܐ ܢܟܦܘܪ
12 ܘܢܗܘܐ ܒܗ̇ܘ ܙܒܢܐ. ܢܣܒܪܘܢ ܒ̈ܢܝ ܐܢܫܐ ܘܠܐ ܢܣܒܘܢ. ܘܢܠܐܘܢ ܘܠܐ ܢܫܟܚܘܢ.
ܘܢܥܡܠܘܢ ܘܠܐ ܬܬܩܢ ܐܘܪܚܗܘܢ
13 ܗܠܝܢ ܐܬܘ̈ܬܐ ܐܬܦܩܕ ܠܝ ܕܐܡ̇ܪ ܠܟ. ܘܐܢ ܕܝܢ ܬܨܠܐ ܬܘܒ ܘܬܒܥܐ ܐܝܟ ܕܗܫܐ.
ܘܬܨܘܡ ܫܒܥܐ ܝܘܡ̈ܝܢ. ܫܡ̇ܥܬ ܕܪ̈ܘܪܒܢ ܡܢ ܗܠܝܢ
14 ܘܐܬ̇ܬܥܝܪܬ. ܘܦܓܪܝ ܪܐ̇ܬ ܗܘܐ ܣ̇ܓܝ. ܘܢܦܫܝ ܠܐܝܐ ܗܘܬ ܐܝܟ ܕܬܦܘܩ
15 ܘܐܚܕܢܝ ܡܠܐ̇ܟܐ ܗ̇ܘ ܕܡܡܠܠ ܒܝ. ܘܚܝܠܢܝ ܘܐܩܝܡܢܝ ܥܠ ܪ̈ܓܠܝ ܀ ܀ •
16 ܘܗ̣ܘܐ ܒܠܠܝܐ ܕܬܪܝܢ. ܘܐ̣ܬܐ ܠܘܬܝ ܦܣܠܛܐܝܠ ܪܝܫܗ ܕܥܡܐ. ܘܐܡ̣ܪ ܠܝ. ܐܝ̇ܟܐ
ܗ̣ܘܝܬ. ܘܠܡܢܐ ܟܡܝܪ̈ܢ ܐ̈ܦܝܟ
17 ܐܘ ܠܐ ܝܕ̇ܥ ܐܢܬ. ܕܐܢܬ ܗܘ ܕܐܬܗ̣ܝܡܢܬ ܥܠ ܐܝܣܪܝܠ ܒܐܬܪܐ ܕܫܒܝܬܗܘܢ
18 ܩܘܡ ܗܟܝܠ ܘܐܟܘܠ ܠܚܡܐ ܩܠܝܠ. ܕܠܐ ܬܫܒܘܩ ܐܢܘܢ ܐܝܟ ܪܥ̇ܝܐ ܠܡܪܥܝܬܗ ܒܐܝ̣ܕܐ
ܕܕܐ̈ܒܐ ܚ̈ܒܠܐ
19 ܘܐܢܐ ܐܡ̇ܪܬ ܠܗ. ܙܠ ܠܟ ܡܢܝ ܘܠܐ ܬܬܩܪܒ ܨܐܕܝ ܥܕܡܐ ܠܫܒܥܐ ܝܘܡ̈ܝܢ. ܘܗܝ̇ܕܝܢ
ܬܐܬܐ ܠܘܬܝ ܘܐܫܡ̇ܥܟ ܡ̈ܠܐ. ܘܟܕ ܐܡ̇ܪܬ ܠܗ ܐܙ̣ܠ ܠܗ ܡܢ ܠܘܬܝ ܀
20 ܘܐܢܐ ܨܡ̇ܬ ܫܒܥܐ ܝܘܡ̈ܝܢ. ܟܕ ܡܬܬܢܚ ܗ̇ܘܝܬ ܘܒܟ̇ܐ̣ ܐܝܟ ܕܦܩܕܢܝ ܪܡܐܝܠ ܡܠܐܟܐ
21 ܘܗ̣ܘܐ ܡܢ ܒܬܪ ܫܒܥܐ ܝܘ̈ܡܝܢ. ܘܗܐ ܬܘܒ ܡܚ̈ܫܒܬܗ ܕܠܒܝ ܐ̈ܠܨܢ ܗ̈ܘܝ ܠܝ ܣ̇ܓܝ
22 ܘܢܣ̣ܒܬ ܢܦܫܝ ܪܘܚܐ ܕܒܘܝܢܐ. ܘܬܘܒ ܫ̇ܪܝܬ ܠܡܡܠܠܘ ܩܕܡ ܡܪܝܡܐ ܡ̈ܠܐ ܗܠܝܢ
ܕܒܥܘܬܐ ܘܕܬܟܫܦܬܐ
23 ܘܥ̇ܢܝܬ ܘܐܡ̇ܪܬ. ܐܘ ܡܪܝܐ ܡܪܝ. ܡܢ ܟܘܠܗܘܢ ܥܒ̈ܝܗ̇ ܕܐܪܥܐ ܘܐ̈ܝܠܢܝܗ̇ ܓܒܝܬ
ܠܟ ܓܦܬܐ ܚܕܐ
24 ܘܡܢ ܟܠܗܝܢ ܐܪ̈ܥܬܐ ܕܬܒܝܠ ܓ̣ܒܝܬ ܠܟ ܐܬܪܐ ܚܕ
25 ܘܡܢ ܟܘܠܗܘܢ ܬܗ̈ܘܡܐ ܕܝܡܐ ܐܣܓܝܬ ܠܟ ܚܕ ܢܚܠܐ. ܘܡܢ ܟܘܠܗܘܢ ܗܒ̈ܒܐ ܕܬܒܝܠ
ܓܒ̣ܝܬ ܠܟ ܗܒܒܐ ܚܕ. ܘܡܢ ܟܠܗܝܢ ܡ̈ܕܝܢܬܐ ܕܐܬܒܢܝ ܩܕ̣ܫܬ ܠܟ ܠܨܗܝܘܢ
26 ܘܡܢ ܟܘܠܗ̇ ܦܪܚܬܐ ܕܐܬܒ̣ܪܝܬ ܫܡ̣ܗܬ ܠܟ ܝܘܢܐ ܚܕܐ. ܘܡܢ ܟܠܗ̇ ܥܢܐ ܕܐܬܒ̣ܪܝܬ
ܨܒ̣ܝܬ ܒܢܩܝܐ ܚܕܐ
27 ܘܡܢ ܣܘܓܐܐ ܕܥܡ̈ܡܐ ܩ̣ܪܒܬ ܠܟ ܥܡܐ ܚܕ. ܘܢܡܘܣܐ ܗ̇ܘ ܕܐܬܒܚܪ ܡܢ ܟܠ̣. ܝܗ̣ܒܬ
ܠܥܡܐ ܗ̇ܘ ܕܪܚ̣ܡܬ
28 ܘܗܫܐ ܡܪܝܐ ܠܡܢܐ ܐܫܠ̣ܡܬ ܚܕ ܠܣܓ̈ܝܐܐ. ܘܒܣܪܬܝܗܝ ܠܚܕ ܥ̇ܩܪܐ ܝܬܝܪ ܡܢ
ܣܓ̈ܝܐܐ. ܘܒ̣ܕܪܬ ܘܕ̣ܪܝܬ ܠܝܚܝܕܝܟ ܒܝܢܬ ܣ̈ܓܝܐܐ
29 ܘܕ̇ܫܘ ܗܠܝܢ ܕܩܝ̇ܡܝܢ ܠܘܩܒܠ ܦܘ̈ܩܕܢܝܟ. ܠܐܝܠܝܢ ܕܗܝܡܢܘ ܒܕܝܬܩܐ ܕܝܠܟ
30 ܘܐܢܕܝܢ ܡܣ̣ܢܐ ܣܢܝܬܝܗܝ ܠܥܡܟ. ܒܐܝ̈ܕܝܟ ܕܝܠܟ ܚܝܒ ܗܘܐ ܕܢܬܪܕܐ ܀ ܀
31 ܘܡܢ ܒܬܪ ܕܡ̇ܠܠܬ ܡ̈ܠܐ ܗܠܝܢ̣. ܐܫܬܠܚ ܠܘܬܝ ܡܠܐܟܐ ܗ̇ܘ ܕܐܫܬܠܚ ܗܘܐ ܠܘܬܝ
ܒܠܠܝܐ ܕܥ̣ܒܪ
32 ܘܐܡ̣ܪ ܠܝ. ܨܘܬܝܢܝ ܥܙܪܐ ܘܐܫ̇ܡܥܟ. ܘܚܘܪ ܒܝ ܘܐܣܝܡ ܩܕܡܝܟ ܡ̈ܠܐ ܀
33 ܘܥ̇ܢܝܬ ܘܐܡ̇ܪܬ ܠܗ ܡܠܠ ܡܪܝ̇·̇· ܘܐܡ̣ܪ ܠܝ. ܣ̇ܓܝ ܐܬܬܙܝܥܬ ܥܠ ܐܝܣܪܝܠ. ܐܘ
ܛܒ ܪܚܡܬܝܗܝ ܝܬܝܪ ܡܢ ܥܒ̇ܘܕܗ
34 ܘܐܡ̇ܪܬ ܠܐ ܡܪܝ̇·̇· ܐܠܐ ܡܚܫ ܗܘ ܚ̇ܫܬ ܘܡ̇ܠܠܬ. ܡܛܘܠ ܕܡܢܓ̈ܕܢ ܠܝ ܟܘ̈ܠܝܬܝ
ܟܘܠ ܫܥܐ. ܕܒ̇ܥܐ ܐܢܐ ܕܐܕܪܟ ܓܙܪ ܕܝܢ̣ܐ ܕܡܪܝܡܐ. ܘܐܥ̇ܩܒ ܡܕܡ ܡܢ ܕܝܢ̣ܗ
35 ܘܐܡ̣ܪ ܠܝ ܠܐ ܡܫܟܚ ܐܢܬ. ܘܐܡ̇ܪܬ ܠܗ ܡܛܠ ܡܢܐ ܡܪܝ ܡ̇ܨܠܐ ܐܢܐ. ܐܘ ܠܡܢܐ
ܐܬ̣̇ܝܠܕܬ. ܘܠܡܢܐ ܠܐ ܗ̣ܘܐ ܠܝ ܡܪܒܥܗ̇ ܕܐܡܝ ܩܒܪܐ. ܕܠܐ ܐܚܙܐ ܥܡܠܗ ܕܝܥܩܘܒ
ܘܠܐܘܬܗ ܕܙܪܥܗ ܕܐܝܣܪܝܠ ܀ • •
36 ܘܥܢ̣ܐ ܘܐܡ̣ܪ ܠܝ. ܡܢܝ ܠܝ ܐܝܠܝܢ ܕܥܕܟܝܠ ܠܐ ܐܬܘ. ܘܟ̇ܢܫ ܠܝ ܛܘ̈ܦܐ ܐܝܠܝܢ
ܕܐܬܒܕܪ. ܘܐܘܪܩ ܠܝ ܗ̈ܒܒܐ ܕܝܒ̣ܫܘ
37 ܘܦ̣ܬܚ ܠܝ ܐܘܨܪ̈ܐ ܕܐܚܝܕܝܢ. ܘܐܦܩ ܠܝ ܪ̈ܘܚܐ ܕܚܒܝܫܝܢ ܒܗܘܢ. ܘܚܘܢܝ ܕܡܘܬܐ
ܕܦܪ̈ܨܘܦܐ ܐܝܠܝܢ ܕܥܕܟܝܠ ܠܐ ܚܙ̣ܝܬ. ܐܘ ܚܘܢܝ ܕܡܘܬܐ ܕܩܠܐ̣. ܘܗ̇ܝܕܝܢ ܐܘܕܥܟ ܥܠ
ܥܡܠܐ ܘܙܒܢܐ ܕܒܥ̣ܝܬ ܕܬܚܙܐ ܀
38 ܘܐܡ̇ܪܬ ܡܪܝܐ ܡܪܝ̣. ܡ̣ܢܘ ܕܡ̣ܨܐ ܕܢܕܥ ܐ̈ܢܝܢ ܠܗܠܝܢ. ܐܠܐ ܐܝ̇ܢܐ ܕܥܡ
ܒܢܝ̈ܢܫܐ ܠܐ ܥܡ̇ܪ
39 ܐܢܐ ܕܝܢ ܣܟܠܐ ܘܕܘ̇ܝܐ. ܐ̇ܝܟܢ ܡܫܟܚ ܐܢܐ ܕܐܡܪ ܥܠ ܐܝܠܝܢ ܕܫܐܠܬܢܝ
40 ܘܐܡ̣ܪ ܠܝ. ܐܝܟ ܕܠܐ ܡܫܟܚ ܐܢܬ ܠܡܥܒܕ ܚܕܐ ܡܢ ܗܠܝܢ ܕܐܬܐܡܪ. ܗܟܢܐ ܠܐ ܡ̣ܨܐ
ܐܢܬ ܕܬܫܟܚܝܘܗܝ ܠܕܝ̣ܢܝ ܐܘ ܠܫܘܠܡܐ ܕܚܘܒܐ. ܐܝ̇ܢܐ ܕܠܥܡܝ ܐܫܬܘܕܝܬ.
41 ܘܐܡܪܬ. ܐܠܐ ܡܪܝ ܗܐ ܐܫ̇ܬܘܕܝܬ ܠܐܝܠܝܢ ܕܒܫܘܠܡܐ ܐܢܘܢ. ܘܡܢܐ ܢܥܒܕܘܢ ܐܝܠܝܢ
ܕܡܢ ܩܕܡܝܢ ܐܢܘܢ. ܐܘ ܚܢܢ ܐܘ ܐܝܠܝܢ ܕܡܢ ܒܬܪܢ
42 ܘܥ̣ܢܐ ܘܐܡ̣ܪ ܠܝ. ܠܟܠܝܠܐ ܕܡܝܬܗ ܠܕܝ̣ܢܝ. ܐܝܟ ܕܠܐ ܐܝܬ ܠܐܚܪ̈ܝܐ ܫܘܘܚܪ̈ܐ̣.
ܗܟܢܐ ܐܦܠܐ ܠܩܕܡ̈ܝܐ ܩܘܕܡܐ
43 ܘܥܢܝ̇ܬ ܘܐܡ̇ܪܬ. ܕܠܡܐ ܓܝܪ ܠܐ ܡܫܟܚ ܗ̇ܘܝܬ ܠܡܥܒܕ ܠܐܝܠܝܢ ܕܗܘܘ ܘܠܐܝܠܝܢ
ܕܐܝܬܝܗܘܢ. ܘܠܐܝܠܝܢ ܕܗ̇ܘܝܢ ܐܟܚܕܐ. ܕܒܥܓܠ ܕܝ̣ܢܟ ܬܘܕܥ.
44 ܘܥ̣ܢܐ ܘܐܡ̣ܪ ܠܝ. ܠܐ ܡܣܬܪܗܒܐ ܒ̣ܪܝܬܐ̣ ܝܬܝܪ ܡܢ ܒܪܘܝܗ̇. ܘܐܠܐ ܠܐ ܛ̇ܥܢ ܗܘܐ
ܥܠܡܐ ܠܐܝܠܝܢ ܕܗ̈ܘܝܢ ܗ̈ܘܝ ܒܗ ܐܟܚܕܐ
45 ܘܬܘܒ ܥܢ̇ܝܬ ܘܐܡ̇ܪܬ. ܘܐܝܟ̇ܢܐ ܐܡܪܬ ܠܥܒ̣ܕܟ. ܕܡܚܝܘ ܬܚ̇ܝܗ̇ ܠܒ̣ܪܝܬܐ. ܗ̇ܝ
ܕܐܬ̣ܒܪܝܬ ܡܢܟ ܐܟܚܕܐ. ܐܢ ܗܟܝܠ ܡܚܐ ܚ̈ܝܝܢ ܐܟܚܕܐ. ܘܡܣܝܒܪܐ ܒܪ̣ܝܬܐ. ܡܫܟܚܐ
ܗܘܬ̇ ܐܦ ܗܫܐ ܕܬܣܝܒܪ ܐܢܘܢ ܠܐܝܠܝܢ ܕܗ̇ܘܝܢ ܐܟܚܕܐ
46 ܘܥܢ̣ܐ ܘܐ̣ܡܪ ܠܝ. ܫܐܠ ܠܡܪܒܥܐ ܕܐܢܬܬܐ ܘܐܡ̣ܪ ܠܗ. ܕܐܢ ܥܣܪܐ ܝ̇ܠܕ ܐܢܬ.
ܠܡܢܐ ܒܙܒܢ ܙܒܢ ܝ̇ܠܕ ܐܢܬ ܠܗܘܢ. ܒܥܝ ܗܟܝܠ ܡܢܗ ܐܝܟ ܕܢܬܠ ܐܢܘܢ ܠܥܣܪ̈ܬܝܗܘܢ
47 ܘܐܡ̇ܪܬ ܕܠܐ ܡܫܟܚ ܡܪܝ. ܐܠܐ ܐܢ ܒܙܒܢ ܙܒܢ
48 ܘܐܡ̣ܪ ܠܝ. ܐܦ ܐܢܐ ܝܗܒܬܗ̇ ܠܐܪܥܐ ܡܪܒܥܐ ܠܐܝܠܝܢ ܕܐ̇ܬܝܢ ܥܠܝܗ̇ ܒܙܒܢ ܙܒܢ
49 ܐ̇ܝܟܢܐ ܓܝܪ ܕܝܠܘܕܐ ܠܐ ܝ̇ܠܕ. ܐܦ ܠܐ ܗ̇ܝ ܕܣܐܒܬ ܬܘܒ. ܗܟܢܐ ܐܦ ܐܢܐ ܐܬܩ̇ܢܬ
ܠܥܠܡܐ ܕܒ̇ܪܝܬ
50 ܘܫܐܠܬܗ ܘܐܡ̇ܪܬ. ܡܢ ܗܫܐ ܕܝܗ̣ܒܬ ܠܝ ܐܘܪܚܐ ܐܡ̇ܠܠ ܩܕܡܝܟ. ܗ̣ܝ ܐܡܢ ܨܗܝܘܢ
ܕܐܡ̣ܪܬ ܠܝ ܥܠܝܗ̇. ܐܝܢ ܡܪܝ ܥܠܝܡܬܐ ܗܝ ܥܕܟܝܠ̣ ܐܘ ܡܢ ܟܕܘ ܩܪܝܒܐ ܗܝ ܠܣܝܒܘܬܐ
51 ܘܥ̣ܢܐ ܘܐܡ̣ܪ ܠܝ. ܫܐ̇ܠ ܠܗ̇ܝ ܕܝܠ̇ܕܐ ܘܬܐܡܪ ܠܟ
52 ܐܡ̣ܪ ܠܗ̇. ܡܛܠ ܡܢܐ ܐܝܠܝܢ ܕܝܠ̇ܕܐ ܐܢܬܝ ܗܫܐ ܕܡ̇ܝܢ ܠܩܕܡ̈ܝܐ. ܐܠܐ ܒܨܝܪܝܢ
ܐܢܘܢ ܒܪܒܘܬܐ
53 ܘܬܐܡܪ ܠܟ ܐܦ ܗ̣ܝ. ܕܐܚܪ̈ܢܐ ܐܢܘܢ ܐܝܠܝܢ ܕܒܚܝܠܐ ܕܥܠܝܡܘܬܐ ܐܬܝܠܕܘ. ܘܐܚܪ̈ܢܐ
ܐܢܘܢ ܗܠܝܢ ܕܒܣܝܒܘܬܐ ܡܬܝܠܕܝ̇ܢ ܡܐ ܕܒܨ̇ܪ ܡܪܒܥܐ
54 ܚܘܪ ܐܦ ܐܢܬ ܘܚܙܝ ܕܒܨܝܪܝܢ ܐܢܬܘܢ ܗܘ ܒܪܒܘܬܐ ܡܢ ܗ̇ܢܘܢ ܕܡܢ ܩܕܡܝܟܘܢ
55 ܐܦ ܐܝܠܝܢ ܕܡܢ ܒܬܪܟܘܢ ܐܬ̇ܝܢ ܗܘ̇ܝܢ ܒܨܝܪ ܝܬܝܪ ܡܢܟܘܢ. ܡܛܠ ܕܡܢ ܟܕܘ ܣܐ̣ܒܬ
ܠܗ̇ ܒ̣ܪܝܬܐ ܘܥܘܙܐ ܕܥܠܝܡܘܬܗ̇ ܥ̣ܒܪ ܠܗ
56 ܘܥ̇ܢܝܬ ܘܐܡܪܬ. ܒܥ̇ܐ ܐܢܐ ܡܢܟ ܡܪܝ ܐܢ ܐܫܟܚ̇ܬ ܪ̈ܚ̣ܡܐ ܩܕܡܝܟ̣. ܐܘܕܥܝܗܝ
ܠܥܒ̣ܕܟ ܕܒܝܕ ܡܢ̣ܘ ܦܩ̇ܕ ܐܢܬ ܒ̣ܪܝܬܟ

Chapter 6

1 ܘܥ̣ܢܐ ܘܐܡ̣ܪ ܠܝ. ܩܕܡܝ ܒܝܕ ܒܪ ܐܢܫܐ. ܫܘܠܡܐ ܕܝܢ ܒܐܝ̈ܕܝ ܕܝܠܝ. ܐܝܟܢܐ ܓܝܪ
ܕܡܢ ܩܕܡ ܕܬܗܘܐ ܐܪܥܗ̇ ܕܬܒܝܠ ܘܡܢ ܩܕܡ ܕܢܩܘܡܘܢ ܡܦܩ̈ܢܘܗܝ ܕܥܠܡܐ. ܘܡܢ ܩܕܡ
ܕܢܢܫ̈ܒܢ ܝܘܩܪܗܝܢ ܕܪ̈ܘܚܐ
2 ܘܡܢ ܩܕܡ ܕܢܫܬܡܥ ܩܠܗܘܢ ܕܪ̈ܥܡܐ. ܘܡܢ ܩܕܡ ܕܢܢܗܪܘܢ ܙܠܝܩ̈ܝܗܘܢ ܕܒܪ̈ܩܐ. ܘܡܢ
ܩܕܡ ܕܬܫܬܪܪ ܐܪܥܗ ܕܦܪܕܝܣܐ
3 ܘܡܢ ܩܕܡ ܕܢܬܚܙܐ ܫܘܦܪܗܘܢ ܕܗ̈ܒܒܐ. ܘܡܢ ܩܕܡ ܕܢܬܚܝܠ ܥܘܫܢܐ ܕܙܘ̈ܥܢܐ. ܘܡܢ
ܩܕܡ ܕܢܬܟܢܫ̇ܘܢ ܚܝܠܘ̈ܬܐ ܕܡܠܐ̈ܟܐ ܕܠܝܬ ܠܗܘܢ ܡܢܝܢܐ
4 ܘܡܢ ܩܕܡ ܕܢܬܬܪܝܡ ܪܘܡܗܘܢ ܕܐܐܪ̈ . ܘܡܢ ܩܕܡ ܕܢܫܬܡܗܢ ܡܘܫ̈ܚܬܗܘܢ ܕܪ̈ܩܝܥܐ.
ܘܡܢ ܩܕܡ ܕܢܫܬܪܪ ܟܘܒܫܗ̇ ܕܨܗܝܘܢ
5 ܘܡܢ ܩܕܡ ܕܢܬܥܩ̈ܒܢ ܫܢ̈ܝܐ ܗܠܝܢ ܕܩ̇ܝ̈ܡܢ. ܘܡܢ ܩܕܡ ܕܢܬܓ̈ܒܠܢ ܣܟܠܘ̈ܬܗܘܢ
ܕܚ̈ܛܝܐ ܗܫܐ. ܘܡܢ ܩܕܡ ܕܢܬܚܬܡܘܢ ܐܝܠܝܢ ܕܣܡ̇ܘ ܠܗܘܢ ܣܝܡ̈ܬܐ ܕܗܝܡܢܘܬܐ
6 ܗܝ̇ܕܝܢ ܐܬܚܫ̣ܒܬ ܘܗ̈ܘܝ ܗܠܝܢ ܟܠܗܝܢ ܒܐ̈ܝܕܝ ܕܝܠܝ ܒܠܚܘܕ. ܘܠܐ ܒܐܝ̈ܕܝ ܐܚܪܢܐ
܀
7 ܘܥܢ̇ܝܬ ܘܐܡ̇ܪܬ. ܐܝ̇ܢܘ ܦܘܪܫܗܘܢ ܕܙܒ̈ܢܐ. ܐܘ ܐܡܬܝ ܗܘ ܫܘܠܡܗ ܕܥܠܡܐ ܩܕܡܝܐ.
ܐܘ ܐܝ̇ܢܘ ܪܝܫܗ ܕܬܢܝܢܐ
8 ܘܥ̣ܢܐ ܘܐܡ̣ܪ ܠܝ. ܡܢ ܐܒܪܗܡ ܥܕܡܐ ܠܐܒܪܗܡ. ܡܢ ܐܒܪܗܡ ܐܬܝܠܕ ܐܝܣܚܩ. ܘܡܢ
ܐܝܣܚܩ ܐܬܝܠܕ ܝܥܩܘܒ ܘܥܣܘ. ܘܐܝ̣ܕܗ ܕܝܥܩܘܒ ܐܚܝܕܐ ܗܘܬ ܒܥܩܒܗ ܕܥܣܘ
9 ܥܩܒܐ ܕܩܕܡܝܐ ܥܣܘ. ܘܐ̣ܝܕܐ ܕܬܢܝܢܐ ܝܥܩܘܒ
10 ܩܕܡܝܗ ܓܝܪ ܕܒܪܢܫܐ ܐ̣ܝܕܗ. ܘܫܘܠܡܗ ܕܒܪܢܫܐ ܥܩܒܗ. ܒܝܢܬ ܗܟܝܠ ܥܩܒܐ ܠܐܝ̣ܕܐ
ܡܕܡ ܐܚܪܢ ܠܐ ܬܒܥܐ ܐܘ ܥܙܪܐ ܀ ܀
11 ܘܥ̇ܢܝܬ ܘܐܡ̇ܪܬ. ܐܘ ܡܪܝܐ ܡܪܝ. ܐܢ ܐܫ̇ܟܚܬ ܪ̈ܚܡ̣ܐ ܒܥ̈ܝܢܝܟ̣
12 ܐܘܕܥܝܢܝ ܠܥܒ̣ܕܟ ܫܘܠܡܐ ܕܐܬ̈ܘܬܐ ܗܠܝܢ ܕܡܢܟ ܐܘܕܥܬܢܝ ܩܠܝܠ. ܒܠܠܝܐ ܕܥ̣ܒܪ • ܀
•
13 ܘܥ̣ܢܐ ܘܐܡ̣ܪ ܠܝ. ܩܘܡ ܥܠ ܪ̈ܓܠܝܟ. ܘܬܫܡܥ ܩܠܐ ܪܒܐ
14 ܘܢܗܘܐ ܕܐܢ ܡܙܥ ܢܙܘܥ ܐܬܪܐ ܗ̇ܘ ܕܩܐ̇ܡ ܐܢܬ ܥܠܘܗܝ̣
15 ܟܕ ܡܬܡܠܠ ܥܡܟ̣. ܠܐ ܬܬܪܗܒ. ܡܛܠ ܕܡܠܬܐ ܥܠ ܛܒ̣ܐ ܗܝ ܕܫܘܠܡܐ. ܘܫܬܐ̈ܣܝܗ̇
ܕܐܪܥܐ ܢܣܬܟ̈ܠܢ
16 ܕܥܠܝܗܝܢ ܗܝ ܡܠܬܐ. ܘܡܬܪ̈ܗܒܢ ܘܡܬܬ̈ܙܝܥܢ. ܪ̈ܓܫܢ ܓܝܪ ܕܫܘܠܡܗܝܢ ܡܬܚܠܦ
17 ܘܗ̣ܘܐ ܕܟܕ ܫܡ̇ܥܬ ܩܡ̇ܬ ܥܠ ܪ̈ܓܠܝ. ܘܫܡ̇ܥܬ ܘܗܐ ܩܠܐ ܕܡܡܠܠ. ܘܩܠܗ ܐܝܟ ܩܠܐ
ܕܡ̈ܝܐ ܣܓܝܐ̈ܐ
18 ܘܐܡ̣ܪ ܕܗܐ ܝܘܡ̈ܬܐ ܐܬ̇ܝܢ. ܘܢܗܘܐ ܐܡܬܝ ܕܩ̇ܪܒ ܐܢܐ ܕܐܣܥܘܪ ܠܥܡܘܪ̈ܝܗ̇ ܕܐܪܥܐ
19 ܘܐܡܬܝ ܕܥܬܝܕ ܐܢܐ ܕܐܦܩܘܕ ܒܐܝ̣ܕ̈ܝܗܘܢ ܕܥ̇ܘ̈ܠܐ. ܘܐܡܬܝ ܕܫ̇ܠܡ ܡܘܟܟܗ̇ ܕܨܗܝܘܢ
20 ܘܐܡܬܝ ܕܥܬܝܕ ܕܢܬܚܬܡ ܥܠܡܐ ܗܢܐ ܕܥܬܝܕ ܕܢܥܒܪ̈. ܗܠܝܢ ܐܬܘ̈ܬܐ ܥ̇ܒܕ ܐܢܐ.
ܣ̣ܦܪ̈ܐ ܢܬܦܬܚܘܢ ܥܠ ܐ̈ܦܝ ܪܩܝܥܐ. ܘܟܠܗܘܢ ܢܚܙܘܢ ܕܝ̣ܢܝ ܐܟܚܕܐ
21 ܘܝ̈ܠܘܕܐ ܒܢ̈ܝ ܫܢܬܐ ܢܡܠܠܘܢ. ܘܢܬܠܘܢ ܩܠܗܘܢ. ܘܐܝܠܝܢ ܕܫܩ̇ܝܠܢ ܒܟܪ̈ܣܬܐ ܕܠܐ
ܒܙܒܢܗܝܢ ܢܐ̈ܠܕܢ. ܝܠܘ̈ܕܐ ܠܬܠܬܐ ܝܪ̈ܚܝܢ ܘܠܐܪܒܥܐ. ܘܢܚܘܢ ܘܢܫܘܪܘܢ
22 ܘܡܢ ܫܠܝܐ ܐܬܪ̈ܘܬܐ ܐܝܠܝܢ ܕܠܐ ܙܪܝܥܝܢ ܟܕ ܙܪܝܥܝܢ ܢܫܬܟܚܘܢ. ܘܐܘܨܪ̈ܐ ܕܡ̣ܠܝܢ
ܡܢ ܫܠܝܐ ܢܫܬܟܚܘܢ ܟܕ ܣܦܝܩܝܢ
23 ܘܩܪܢܐ ܬܩܪܐ ܒܩܠܐ ܪܡ̇ܐ. ܐܝ̇ܕܐ ܕܟܠܗܘܢ ܢܫܡܥܘܢܗ̇ ܡܢ ܫܠܝܐ ܘܢܬܪܗܒܘܢ
24 ܘܢܗܘܐ ܒܗ̇ܘ ܙܒܢܐ. ܢܩܪܒܘܢ ܪ̈ܚ̇ܡܐ ܥܡ ܪ̈ܚܡܝܗܘܢ ܐܝܟ ܒܥܠܕܒ̈ܒܐ. ܕܬܬܡܗ ܐܪܥܐ
ܥܡ ܥܡ̇ܘܪ̈ܝܗ̇. ܘܡ̈ܦܩܢܐ ܕܡܒܘ̈ܥܐ ܢܩܘܡܘܢ ܕܠܐ ܢܪܕܘܢ ܬܠܬ ܫ̈ܥܝܢ
25 ܘܢܗܘܐ ܟܠ ܡܐ ܕܡܫܬܚܪ ܡܢ ܗܠܝܢ ܟܠܗܝܢ ܕܩܕ̇ܡܬ ܐܡ̇ܪܬ ܠܟ. ܗ̣ܘ ܢܚܐ ܘܢܚܙܐ
ܦܘܪܩܢܝ ܘܫܘܠܡܗ ܕܥܠܡܐ
26 ܘܗ̇ܝܕܝܢ ܢܚܙܐ ܠܒܢܝܢ̈ܫܐ ܗ̇ܢܘܢ ܕܐܬܥܠܝܘ. ܐܝܠܝܢ ܕܡܘܬܐ ܠܐ ܛܥܡ̣ܘ ܡܢ
ܬܘ̈ܠܕܬܗܘܢ. ܘܢܬܗܦܟ ܠܒܗܘܢ ܕܥܡܘܪ̈ܝܗ̇ ܕܐܪܥܐ. ܘܢܬܚܠܦ ܠܡܕܥܐ ܐܚܪܢܐ
27 ܡܬܛܥܝܐ ܓܝܪ ܒܝ̣ܫܬܐ ܘܕ̇ܥܟ ܢܟܠܐ
28 ܘܫ̇ܘܚܐ ܗܝܡܢܘܬܐ. ܘܡܙܕܟܐ ܚ̇ܒܠܐ. ܘܡܬܚܙܐ ܫܪܪܐ. ܐ̇ܝܢܐ ܕܩܘܝ ܕܠܐ ܦܐܪ̈ܐ
ܫܢ̈ܝܐ ܣܓܝܐ̈ܬܐ ܀
29 ܘܗ̣ܘܐ ܕܟܕ ܡܡܠܠ ܗܘܐ ܥܡܝ ܘܗܐ ܩܠܝܠ ܩܠܝܠ ܙܐ̇ܥ ܗܘܐ ܐܬܪܐ ܗ̇ܘ ܕܩܐ̇ܡ ܗ̇ܘܝܬ
ܥܠܘܗܝ
30 ܘܐܡ̣ܪ ܠܝ. ܗܠܝܢ ܐ̇ܬܝܬ ܕܐܘܕܥܟ ܒܗܢܐ ܠܠܝܐ
31 ܐܢ ܗܟܝܠ ܬܘܒ ܬܒܥܐ ܘܬܨܘܡ ܫܒ̈ܥܐ ܝܘܡ̈ܝ̣ܢ. ܬܘܒ ܐ̇ܓܠܐ ܠܟ ܕܪ̈ܘܪܒܢ ܡܢ ܗܠܝܢ
32 ܡܛܠ ܕܡܫܬܡܥܘ ܐܫܬܡܥ ܩܠܟ ܠܘܬ ܡܪܝܡܐ. ܚܙܗ̇ ܓܝܪ ܚܝܠܬܢܐ ܠܫܦܝܘܬܟ. ܐܦ
ܩܕܝܫܘܬܐ ܗ̇ܝ ܕܐܝܬ ܠܟ ܡܢ ܛܠܝܘܬܟ
33 ܘܡܛܠ ܗܢܐ ܫܕܪܢܝ ܕܐ̇ܓܠܐ ܠܟ ܗܠܝܢ ܟܠܗܝܢ ܀ ܘܐܡ̣ܪ ܠܝ ܐܬܠܒܒ. ܘܠܐ ܬܕܚܠ
34 ܘܠܐ ܬܣܬܪܗܒ ܠܡܬܚܫܒܘ ܥܠ ܙܒ̈ܢܐ ܩܕܡ̈ܝܐ ܒܝ̈ܫܬܐ. ܕܠܐ ܢܗܘܐ ܥܠܝܟ ܥܘܩܒܐ
ܒܙܒ̈ܢܐ ܐܚܪ̈ܝܐ ܀
35 ܘܗ̣ܘܐ ܡܢ ܒܬܪ ܗܠܝܢ̣. ܒܟ̇ܝܬ ܘܨܡ̇ܬ ܫܒ̈ܥܐ ܝܘܡ̈ܝܢ. ܕܐ̇ܫܠܡ ܬܠܬ ܫ̈ܒܝܢ
ܕܐܡܝܪ̈ܢ ܠܝ ܀ • • ܀
36 ܘܗ̣ܘܐ ܒܠܠܝܐ ܕܬܡܢܝܐ̣. ܘܗܐ ܠܒܝ ܬܘܒ ܡܫܬܓܫ ܗܘܐ ܒܝ. ܘܫ̇ܪܝܬ ܕܐܡ̇ܠܠ ܩܕܡ
ܡܪܝܡܐ
37 ܡܛܠ ܕܪܬ̇ܚܐ ܗܘܬ ܪܘܚܝ ܣ̇ܓܝ. ܘܢܦܫܝ ܡܬܓܘܙܠܐ ܗܘܬ ܀ •
38 ܘܐܡ̇ܪܬ ܐܘ ܡܪܝܐ ܡܪܝ ܡܡܠܠܘ ܡ̣̇ܠܠܬ ܡܢ ܪܝܫ ܒ̣ܪܝܬܟ ܒܝܘܡܐ ܩܕܡܝܐ. ܘܐܡ̣ܪܬ
ܕܢܗܘܘܢ ܫܡܝܐ ܘܐܪܥܐ. ܘܡܠܬܟ ܡܪܝ ܥ̇ܒܕܐ ܬܩ̣ܢܬ
39 ܘܗܘܬ ܗ̇ܝܕܝܢ ܪܘܚܐ ܡܪܚܦܐ ܘܚܫܘܟܐ ܡܚܦܐ. ܘܫܬܩܐ ܕܩܠܐ. ܘܩܠܐ ܕܒܪܢܫܐ ܠܝܬ ܗܘܐ
ܥܕܟܝܠ
40 ܗ̇ܝܕܝܢ ܐܡ̇ܪܬ. ܕܡܢ ܐܘܨܪ̈ܝܟ ܕܝܠܟ ܢܦܘܩ ܙܗܪܐ ܕܢܘܗܪܐ. ܡܛܘܠ ܕܢܬܚܙܘܢ
ܥ̇ܒ̈ܕܝܟ •
41 ܘܒܝܘܡܐ ܬܘܒ ܕܬܪܝܢ ܒܪ̣ܝܬ ܪܘܚܐ ܕܪܩܝܥܐ. ܘܦܩ̣ܕܬ ܠܗ̇ ܕܬܥܒܕ ܦܘܪܫܢܐ ܒܝܬ ܡ̈ܝܐ
ܠܡ̈ܝܐ. ܡܛܠ ܕܡ̇ܢܬܐ ܡܢܗܘܢ ܬܣܩ ܠܥܠ. ܘܐܚܪܬܐ ܡܢ̇ܬܐ ܬܩܘܐ ܠܬܚܬ ܀ ܀ •
42 ܘܒܝܘܡܐ ܕܬܠܬܐ ܦܩ̣ܕܬ ܠܡ̈ܝܐ ܕܢܬܟܢܫܘܢ. ܠܚܕܐ ܡܢ ܫܒܥ ܡܢ̈ܘܬܗ̇ ܕܐܪܥܐ. ܫܬ
ܕܝܢ ܡܢ̈ܘܢ ܝܒܫ̣ܬ ܘܢܛ̣ܪܬ ܕܡܢܗܝܢ ܢܗ̈ܘܝܢ ܡܫܡ̈ܫܢ ܩܕܡܝܟ ܘܡܬ̈ܦܠܚܢ ܘܡܙܕܪ̈ܥܢ
43 ܡܠܬܟ ܕܝܢ ܕܝܠܟ ܢܦ̣ܩܬ. ܘܒܪܫܥܬܗ ܥ̇ܒܕܐ ܐܬܥܒܕ.
44 ܨܡܚܘ ܓܝܪ ܗܝ̇ܕܝܢ ܡܢ ܫܠܝܐ ܦܐܪ̈ܐ ܣܓ̈ܝܐܐ ܕܠܐ ܡܢܝܢܐ. ܘܚ̣ܠܝܢ ܒܛܥܡ̈ܝܗܘܢ ܒܟܠ
ܓܢܣ ܘܓܢܣ. ܘܗܒ̈ܒܐ ܕܒܕܡ̈ܘܬܐ ܚܕ ܠܚܕ ܠܐ ܕܡ̇ܝܢ. ܘܐ̈ܝܠܢܐ ܕܒܚܙܘܗܘܢ ܠܐ
ܡܬܦܚܡܝܢ. ܘܪ̈ܝܚܢܐ ܕܒܪ̈ܝܚܢܝܗܘܢ ܠܐ ܡܬܥܩܒܝܢ. ܗܠܝܢ ܗ̈ܘܝ ܒܝܘܡܐ ܕܬܠܬܐ
45 ܘܒܝܘܡܐ ܕܐܪܒܥܐ ܦܩ̣ܕܬ ܘܗ̣ܘܐ ܫܡ̣ܫܐ ܢܗܝܪܐ. ܘܙܗܪܗ ܕܣܗܪܐ. ܘܬܘܩܢܐ ܕܟ̈ܘܟܒܐ
46 ܘܦܩ̣ܕܬ ܠܗܘܢ ܕܢܫܡܫܘܢ ܠܒܪܢܫܐ ܕܥܬܝܕ ܗܘܐ ܕܢܬܓܒܠ ܡܢܟ ܀
47 ܘܒܝܘܡܐ ܕܚܡܫܐ̣. ܐܡ̣ܪܬ ܠܡ̇ܢܬܐ ܫܒܝܥܝܬܐ ܐܝ̇ܟܐ ܕܐܝܬ ܗܘܘ ܡ̈ܝܐ ܕܢܦܩܘܢ
ܚܝܘ̈ܬܐ ܘܦܪ̈ܚܬܐ ܘܢܘ̈ܢܐ
48 ܘܗܘܘ. ܡ̈ܝܐ ܕܠܐ ܡܡܠܠܝܢ. ܘܕܠܐ ܢܦܫܐ̣ ܡܕܡ ܕܐܝܬ ܒܗ ܢܦܫܐ ܥܒ̇ܕܝܢ ܗܘܘ. ܕܡܢ
ܗܠܝܢ ܢܬܢܘܢ ܕܪ̈ܐ ܬܡܝܗ̈ܬܐ ܕܝܠܟ
49 ܘܗ̇ܝܕܝܢ ܢܛܪ̣ܬ ܬܪ̈ܬܝܢ ܚܝ̈ܘܢ ܕܒ̣ܪܝܬ. ܘܩ̣ܪܝܬ ܫܡܗ̇ ܕܚܕܐ ܒܗܡܘܬ. ܘܫܡܗ̇
ܕܐܚܪܬܐ̣. ܩ̣ܪܝܬ ܠܘܝܬܢ
50 ܘܦܪ̣ܫܬ ܐܢ̈ܝܢ ܚܕܐ ܡܢ ܚܕܐ. ܡܛܠ ܕܠܐ ܓܝܪ ܡܫܟܚܐ ܗܘܬ ܗ̇ܝ ܡܢ̇ܬܐ ܫܒܝܥܝܬܐ
ܪ̣ܛܝܒܬܐ ܕܬܐܚܘܕ ܐ̈ܢܝܢ
51 ܘܝܗܒܬ ܠܒܗܡܘܬ ܚܕܐ ܡܢ ܡܢ̈ܘܬܐ ܕܝܒ̣ܫܬ ܒܝܘܡܐ ܕܬܠܬܐ̣. ܕܢܥܡܪ ܬܡܢ. ܐܝ̇ܟܐ
ܕܐܝܬ ܐܠܦ ܛܘܪ̈ܝܢ
52 ܠܠܘܝܬܢ ܕܝܢ ܝܗ̣ܒܬ̣. ܚܕܐ ܡܢ ܫܒܥ ܡܢ̈ܘܬܗ̇ ܕܪܛܝܒܘܬܐ. ܘܢܛ̣ܪܬ ܐܢܘܢ ܕܢܗܘܘܢ
ܡܐܟܘܠܬܐ ܠܐܝܠܝܢ ܕܨ̇ܒܐ ܐܢܬ. ܘܐܡܬܝ ܕܨ̇ܒܐ ܐܢܬ
53 ܘܒܝܘܡܐ ܕܫܬܐ ܦܩ̣ܕܬ ܠܐܪܥܐ ܕܬܦܩ ܩܕܡܝܟ ܒܥܝܪ̈ܐ ܘܚܝܘ̈ܬܐ ܘܪ̈ܚܫܐ
54 ܘܥܠ ܗܠܝܢ ܕܝܢ ܐܩܝ̣ܡܬ ܠܐܕܡ ܡܕܒܪܢܐ ܥܠ ܟܠܗܘܢ ܥ̇ܒ̈ܕܐ ܕܒ̣ܪܝܬ ܡܢ ܩܕܝܡ. ܘܡܢܗ
ܗ̇ܘܝܢ ܚܢܢ ܥܡܐ ܕܓܒ̣ܝܬ
55 ܗܠܝܢ ܕܝܢ ܟܠܗܝܢ ܐܡ̇ܪܬ ܩܕܡܝܟ ܡܪܝܐ ܡܪܝ. ܡܛܘܠ ܕܐܡ̣ܪܬ ܕܡܛܠܬܢ ܕܝܠܢ ܒܪܝܬܝܗܝ
ܠܥܠܡܐ ܗܢܐ
56 ܫܪܟܐ ܕܝܢ ܕܥܡ̈ܡܐ ܐܝܠܝܢ ܕܡܢ ܐܕܡ ܐܬܝܠܕܘ̣. ܐܡ̇ܪܬ ܕܠܐ ܐܝܬܝܗܘܢ ܡܕܡ. ܘܕܡܝܬ
ܐܢܘܢ ܠܪܘܩܐ. ܘܐܝܟ ܢܘܛܦܬܐ ܕܡܢ ܩܕܣܐ ܕܡ̣ܝܬ ܟܗܝܢܘܬܗܘܢ
57 ܘܗܫܐ ܡܪܝܐ ܗܐ ܗ̇ܢܘܢ ܥܡ̈ܡܐ ܕܠܡܕܡ ܠܐ ܐܬܚܫܒܘ. ܗܐ ܫܠܝܛܝܢ ܥܠܝܢ ܘܕܝ̇ܫܝܢ ܠܢ
58 ܚܢܢ ܕܝܢ ܥܡܟ ܗ̇ܘ ܕܝܩ̣ܪܬ ܘܩܪܝܬܝܗܝ ܒܘܟܪܐ ܘܝܚܝܕܝܐ ܩܪܝܒܐ ܘܚܒܝܒܐ. ܗܐ
ܐܫܬܠܡܢ ܒܐܝ̈ܕܝܗܘܢ
59 ܘܐܢ ܡܛܠܬܢ ܐܬܒܪܝ ܥܠܡܐ̣. ܠܡܢܐ ܠܐ ܝ̇ܪܬܝܢܢ ܠܗ ܠܥܠܡܢ. ܥܕܡܐ ܠܐܡܬܝ ܗܠܝܢ ܀

Chapter 7

1 ܘܗ̣ܘܐ ܡܢ ܒܬܪ ܕܫܠܡ̇ܬ ܠܡܡܠܠܘ ܡ̈ܠܐ ܗܠܝܢ. ܗܐ ܐܫܬܠܚ ܠܘܬܝ ܡܠܐܟܐ ܗ̇ܘ ܕܐܫܬܠܚ
ܗܘܐ ܠܘܬܝ ܒ̈ܠܝܠܘܬܐ ܩܕܡ̈ܝܐ
2 ܘܐܡ̣ܪ ܠܝ. ܩܘܡ ܥܙܪܐ ܘܫܡ̣ܥ ܡ̈ܠܐ ܐܝ̇ܠܝܢ ܕܐܬ̇ܝܬ ܕܐܡ̇ܪ ܠܟ
3 ܘܐܡ̇ܪܬ ܠܗ ܡܠܠ ܡܪܝ̇·̇· ܘܥ̣ܢܐ ܘܐܡ̣ܪ ܠܝ. ܝܡܐ ܐܢ ܢܗܘܐ ܣܝ̣ܡ ܒܐܬܪܐ ܪܘܝܚܐ.
ܐܝܟ ܕܢܗܘܐ ܦ̣ܬܐ ܘܠܐ ܡܣܬܝܟ
4 ܡܥܠܢܗ ܕܝܢ ܣܝ̣ܡ ܒܐܬܪܐ ܐܠܝܨܐ. ܐܝܟ ܕܢܗܘܐ ܕܡܐ ܠܢܗܪܐ
5 ܐܢܕܝܢ ܐܢܫ ܢܨܒܐ ܕܢܥܘܠ ܠܝܡܐ ܘܢܚܙܝܘܗܝ. ܘܢܗܘܐ ܡܪܐ ܥܠܘܗܝ. ܐܢܗ̣ܘ ܗܟܝܠ ܕܠܐ
ܢܥܒܪ ܠܗ ܒܐܘܠܨܢܐ ܠܐܪܘܚܬܐ ܐܝ̇ܟܢ ܡܫܟܚ ܕܢܐܬܐ ܀
6 ܫܡ̣ܥ ܬܘܒ ܡܕܡ ܐܚܪܢ. ܡܕܝܢܬܐ ܐܝܬ ܕܒܢ̣ܝܐ ܘܣܝ̣ܡܐ ܒܐܬܪܐ ܪܒܐ ܕܦܩܥܬܐ.
ܘܐܝܬܝܗ̇ ܕܝܢ ܗ̇ܝ ܡܕܝܢܬܐ ܕܡܠܝܐ ܛ̇ܒ̈ܬܐ ܣܓܝܐ̈ܬܐ
7 ܘܡܥܠܢܗ̇ ܐܠܝܨ ܘܣ̣ܝܡ ܒܪܘܡܐ. ܐܝܟ ܕܢܗܘܐ ܡܢ ܝܡܝܢܐ ܢܘܪܐ̣ ܘܡܢ ܣܡܠܐ ܡ̈ܝܐ
ܕܥܡܝܩܝܢ
8 ܘܫܒܝܠܐ ܚܕ ܕܣ̣ܝܡ ܒܝܢܬ ܗܠܝܢ ܬܪ̈ܝܗܘܢ. ܒܝܢܬ ܢܘܪܐ ܠܡ̈ܝܐ. ܐܝܟ ܕܠܐ ܣ̇ܦܩ
ܫܒܝܠܐ ܗ̇ܘ. ܐܠܐ ܐܢ ܠܦܣܬܐ ܕܒܪ ܐܢܫܐ ܒܠܚܘܕ
9 ܐܢܗ̣ܘ ܕܝܢ ܕܡܬܝܗܒܘ ܬܬܝܗܒ ܗ̇ܝ ܡܕܝܢܬܐ ܠܝܪܬܘܬܐ. ܐܢܗ̣ܘ ܕܗ̇ܘ ܝܪܘܬܐ ܠܐ ܢܥܒܪ
ܩܝܢܕܘܢܘܣ ܕܣ̣ܝܡ. ܐܝܟܢܐ ܡܫܟܚ ܕܢܣܒܝܗ̇ ܠܝܪܬܘܬܗ.
10 ܘܐܢܐ ܐܡ̇ܪܬ ܠܗ. ܐܝܢ ܗܟܢܐ ܗܘ ܡܪܝ ܀ • ܘܥܢ̣ܐ ܘܐܡ̣ܪ ܠܝ. ܗܟܢܐ ܗܝ ܐܦ ܡܢܬܗ
ܕܐܝܣܪܝܠ
11 ܡܛܠܬܗܘܢ ܓܝܪ ܥܒܕܬܗ ܠܥܠܡܐ ܘܟܕ ܐܥܒܪ ܐܕܡ ܦܘܩ̈ܕܢܝ ܐܬܚܝܒ ܗ̇ܘ ܡܕܡ ܕܐܬܥܒܕ
12 ܘܡܛܠ ܗܢܐ ܗܘܘ ܠܗܘܢ ܡ̈ܥܠܢܘܗܝ ܕܥܠܡܐ ܗܢܐ ܕܗܫܐ ܐܠܝܨܝܢ. ܘܡܠ̣ܝܢ ܬܢ̈ܚܬܐ
ܘܥܡܠܐ ܘܩܝܢܕܘܢܘܣ ܣܓܝܐܐ. ܘܠܐܘܬܐ ܪܒܬܐ ܥܡ ܟܘܪ̈ܗܢܐ ܘܚܫ̈ܐ ܀
13 ܡ̈ܥܠܢܘܗܝ ܕܝܢ ܕܗ̇ܘ ܥܠܡܐ ܕܥܬܝܕ̣. ܪܘܝܚܝܢ ܘܕܠܐ ܨܦܬܐ ܐܝܬܝܗܘܢ. ܘܥ̇ܒܕܝܢ
ܦܐܪ̈ܐ ܕܠܐ ܡ̇ܝܬܝܢ
14 ܐܢ ܗܟܝܠ ܠܐ ܢܥܒܪܘܢ ܚ̈ܝܐ ܒܐܘ̈ܠܨܢܐ ܘܒܒ̣ܝ̈ܫܬܐ ܗܠܝܢ ܠܐ ܡܫܟܚܝܢ ܐܝܠܝܢ
ܕܣܝ̣ܡܝܢ ܠܗܘܢ
15 ܗܫܐ ܕܝܢ ܥܠ ܡܢܐ ܡܬܬܙܝܥ ܐܢܬ. ܕܟܕ ܡܬܚܒܠ ܐܢܬ. ܘܠܡܢܐ ܡܫܬܓܫ ܐܢܬ ܟܕ ܡܝܘܬܐ
ܐܢܬ
16 ܘܡܛܠ ܡܢܐ ܠܐ ܢܣ̣ܒܬ ܥܠ ܠܒܟ ܡܕܡ ܕܥܬܝܕ ܐܠܐ ܡܕܡ ܕܩܐ̇ܡ ܀ •
17 ܘܥ̇ܢܝܬ ܘܐܡ̇ܪܬ ܡܪܝܐ ܡܪܝ. ܐܠܐ ܗܐ ܦܪܫ̣ܬ ܒܢܡܘܣܟ. ܕܙܕܝ̈ܩܐ ܗܘ ܝ̇ܪܬܝܢ ܠܗܝܢ
ܠܗܠܝܢ. ܪ̈ܫܝܥܐ ܕܝܢ ܐܒ̇ܕܝܢ
18 ܙܕܝ̈ܩܐ ܗܟܝܠ ܫܦܝܪ ܡܣܝܒܪܝܢ ܐܘ̈ܠܨܢܐ. ܡܛܠ ܕܡܣܒܪܝܢ ܕܢܐܬܘܢ ܠܪܘܚܬܐ. ܪ̈ܫܝܥܐ
ܕܝܢ ܐܘ̈ܠܨܢܐ ܣܒ̇ܠܝܢ̣. ܘܪܘܚܬܐ ܠܐ ܚܙ̇ܝܢ . .
19 ܘܥ̣ܢܐ ܘܐܡ̣ܪ ܠܝ. ܠܐ ܗ̣ܘܝܬ ܐܢܬ ܚܟܝܡ ܝܬܝܪ ܡܢ ܐܠܗܐ. ܘܠܐ ܣܟܘܠܬܢ ܝܬܝܪ ܡܢ
ܡܪܝܡܐ
20 ܢܐܒܕܘܢ ܗܟܝܠ ܣܓܝܐ̈ܐ ܐܝܠܝܢ ܕܐܬܘ. ܥܠ ܕܐܬܒܣܝ ܒܗܘܢ ܢܡܘܣܐ ܕܐܬܣܝܡ ܡܢܝ
21 ܦܘܩܕܢܐ ܓܝܪ ܦܩ̇ܕ ܐܠܗܐ ܠܐܝܠܝܢ ܕܐܬܘ. ܟܕ ܐܬܘ ܗܝ̇ܕܝܢ ܕܡܢܐ ܢܥܒܕܘܢ ܘܢܚܘܢ.
ܘܡܢܐ ܢܛܪܘܢ ܘܠܐ ܢܫܬܢܩܘܢ
22 ܗ̣ܢܘܢ ܕܝܢ ܥܨܘ ܘܠܐ ܐܫܬܡܥܘ ܠܗ. ܘܐܬܩܢܘ ܠܗܘܢ ܡܚ̈ܫܒܬܐ ܣܪ̈ܝܩܬܐ
23 ܘܐܘܣܦܘ ܠܗܘܢ ܨܢܥ̈ܬܐ ܕܡ̈ܦܠܬܐ. ܘܥܠ ܗܠܝܢ ܟܘܠܗܝܢ ܐܡ̣ܪܘ̣. ܕܠܝܬ ܗܘ ܡܪܝܡܐ.
ܘܠܐ ܝܕܥܘ ܐܘܪ̈ܚܬܗ
24 ܘܠܢܡܘܣܗ ܫ̇ܛܘ. ܘܒܩܝܡ̈ܘܗܝ ܟܦ̇ܪܘ . ܘܒܦܘܩܕ̈ܢܘܗܝ ܠܐ ܗܝܡ̇ܢܘ. ܘܥܠ
ܥ̇ܒ̈ܕܘܗܝ ܒܣܘ
25 ܡܛܠ ܗܢܐ ܐܘ ܥܙܪܐ. ܣܦܝ̈ܩܬܐ ܠܣܦ̈ܝܩܐ. ܘܡ̈ܠܝܬܐ ܠܐܝܠܝܢ ܕܡ̣ܠܝܢ
26 ܗܐ ܓܝܪ ܝܘܡ̈ܬܐ ܐܬ̇ܝܢ. ܘܢܗܘܐ ܡܐ ܕܐܬ̈ܝ ܐܬܘ̈ܬܐ ܕܩܕ̇ܡܬ ܐܡ̇ܪܬ ܠܟ̣. ܘܬܬܓܠܐ
ܟܠܬܐ ܕܡܬܚܙܝܐ ܐܝܟ ܡܕܝܢܬܐ. ܘܬܬܚܙܐ ܗ̇ܝ ܕܦܪܝܫܐ ܗܫܐ
27 ܘܟܠ ܡ̇ܢ ܕܢܬܦܨܐ ܡܢ ܒܝ̣̈ܫܬܐ ܗܠܝܢ ܕܐܬܐܡܪ ܡܢ ܩܕܝܡ̣. ܗ̣ܘ ܢܚܙܐ ܬܡܝ̈ܗܬܝ
28 ܢܬܓܠܐ ܓܝܪ ܒܪܝ ܡܫܝܚܐ ܥܡ ܐܝܠܝܢ ܕܥܡܗ. ܘܢܒܣ̇ܡ ܠܐܝܠܝܢ ܕܐܫܬܚܪܘ̣. ܬܠܬܝܢ
ܫ̈ܢܝܢ
29 ܘܢܗܘܐ ܡܢ ܒܬܪ ܗܠܝܢ ܫܢ̈ܝܐ. ܢܡܘܬ ܒܪܝ ܡܫܝܚܐ. ܘܟܠܗܘܢ ܐܝܠܝܢ ܕܐܝܬ ܒܗܘܢ
ܢܫܡܬܐ ܕܒܪܢܫܐ
30 ܘܢܗܦܘܟ ܥܠܡܐ ܠܫܬܩܗ ܩܕܡܝܐ̣. ܫܒܥܐ ܝܘܡ̈ܝܢ. ܐܝܟ ܕܗܘܬ ܡܢ ܒܪܫܝܬ. ܐܝܟ ܕܠܐ
ܐܢܫ ܢܫܬܚܪ ܀
31 ܘܢܗܘܐ ܡܢ ܒܬܪ ܫܒܥܐ ܝܘܡ̈ܝܢ̣. ܢܬܬܥܝܪ ܗ̇ܘ ܥܠܡܐ ܕܗܫܐ ܠܝܬܘܗܝ ܥܝܪ. ܘܢܡܘܬ
ܚ̇ܒܠܐ
32 ܘܐܪܥܐ ܬܬܠ ܠܐܝܠܝܢ ܕܫܟܝܒܝܢ ܒܗ̇. ܘܥܦܪܐ ܢܬܠ ܠܐܝܠܝܢ ܕܕܡܟܝܢ ܒܗ. ܘܐܘܨܪ̈ܐ
ܢܬܠܘܢ ܢܦܫ̈ܬܐ ܕܐܬܣܝܡ ܒܗܘܢ
33 ܘܢܬܓܠ̣ܐ ܡܪܝܡܐ ܥܠ ܟܘܪܣܝܐ ܕܕܝ̣ܢܐ. ܘܢܐܬܐ ܫܘܠܡܐ. ܘܢܥܒܪܘܢ ܪ̈ܚ̣ܡܐ ܘܪܘܚܦܐ
ܢܪܚܩ. ܘܢܓܝܪܘܬ ܪܘܚܐ ܬܬܟܢܫ
34 ܕܝܢ̣ܝ ܕܝܢ ܕܝܠܝ ܢܫܬܚܪ ܒܠܚܘܕ. ܘܫܪܪܐ ܢܩܘܡ. ܘܗܝܡܢܘܬܐ ܬܪܘܙ
35 ܘܥ̇ܒܕܐ ܢܐܬܐ. ܘܐܓܪܐ ܢܬܝܕܥ. ܘܙܕܝܩ̈ܘܬܐ ܢܬܥܝܪ̈ܢ. ܘܪ̈ܘܫܥܐ ܠܐ ܢܕܡܟܘܢ
36 ܘܢܬܚܙܐ ܥܘܒܐ ܕܬܫܢܝܩܐ. ܘܠܩܘܒܠܗ ܕܝܢ ܕܗܢܐ ܐܬܪܐ ܕܢܝܚܐ. ܢܬܓܠܐ ܬܢܘܪܐ
ܕܓܗܢܐ. ܘܠܩܘܒܠܗ ܬܘܒ ܦܪܕܝܣܐ ܕܒܘܣܡ̈ܐ
37 ܘܢܐܡܪ ܗܝ̇ܕܝܢ ܡܪܝܡܐ ܠܘܩܒܠ ܗ̇ܢܘܢ ܥܡܡ̈ܐ ܕܡܬܬܥܝܪܝܢ. ܚܘܪܘ ܘܚܙܘ ܒܡܢܐ
ܟܦ̣ܪܬܘܢ. ܐܘ ܠܡ̣ܢܘ ܠܐ ܦܠ̣ܚܬܘܢ ܐܘ ܦܘܩܕ̈ܢܘܗܝ ܕܡ̣ܢܘ ܐܣܠܝܬܘܢ
38 ܚܙܘ ܗܟܝܠ ܠܘܩܒܠܟܘ̇ܢ. ܗܐ ܗܪܟܐ ܢܝ̈ܚܐ ܘܦܘ̈ܢܩܐ. ܘܬܡܢ ܢܘܪܐ ܘܬܫܢܝܩܐ. ܗܠܝܢ
ܢܡܠܠ̣ ܠܗܘܢ ܒܗ̇ܘ ܝܘܡܐ ܕܕܝܢ̣ܐ
39 ܗ̇ܘ ܓܝܪ ܝܘܡܐ ܕܕܝ̣ܢܐ ܗܟܢܐ ܐܝܬܘܗܝ. ܠܐ ܫܡܫܐ ܐܝܬ ܒܗ. ܘܠܐ ܣܗܪܐ ܘܠܐ
ܟܘܟ̈ܒܐ
40 ܘܠܐ ܥܢ̈ܢܐ ܘܠܐ ܒܪ̈ܩܐ. ܘܠܐ ܪ̈ܥܡܐ. ܘܠܐ ܪ̈ܘܚܐ. ܘܠܐ ܡ̈ܝܐ. ܘܠܐ ܐܐܪ.
ܘܠܐ ܚܫܘܟܐ̣. ܘܠܐ ܪܡܫܐ. ܘܠܐ ܨܦܪܐ
41 ܘܠܐ ܩܝܛܐ. ܘܠܐ ܣܬܘܐ. ܘܠܐ ܪܝܫ ܫܢܬܐ. ܘܠܐ ܚܘܡܐ. ܘܠܐ ܓܠܝܕܐ. ܘܠܐ
ܥܪܝܐ. ܘܠܐ ܒܪܕܐ. ܘܠܐ ܛܠܐ. ܘܠܐ ܡܛܪܐ
42 ܘܠܐ ܛܗܪܐ. ܘܠܐ ܠܠܝܐ. ܘܠܐ ܐܝܡܡܐ. ܘܠܐ ܢܘܗܪܐ. ܘܠܐ ܢܗܝܪܐ. ܘܠܐ ܒܗܩܐ
ܘܠܐ ܙܗܪܐ. ܐܠܐ ܐܢ ܒܠܚܘܕ ܙܠܝܩܐ ܕܬܫܒܘܚܬܗ ܕܡܪܝܡܐ. ܕܡܢܗ ܥܬܝܕܝܢ ܕܢܗܘܘܢ ܚ̇ܙܝܢ
ܡܕܡ ܕܡܬܩܢ
43 ܢܘܓܪܐ ܕܝܢ ܢܗܘܐ ܠܗ ܐܝܟ ܫܒܬܐ ܕܫ̈ܢܝܐ
44 ܗܢܘ ܕܝܢܝ ܘܢܡܘܣܗ ܘܠܟ ܒܠܚܘܕܝܟ ܐܘ̣ܕܥܬ ܐܢܘܢ
45 ܘܥ̇ܢܝܬ ܘܐܡ̇ܪܬ. ܡܪܝܐ ܡܪܝ ܐܦ ܗ̇ܝܕܝܢ ܐܡ̇ܪܬ. ܘܗܫܐ ܬܘܒ ܐܡ̇ܪܢܐ. ܕܛܘܒܝܗܘܢ
ܠܟܠ ܐܝܠܝܢ ܕܐܬܘ ܘܢܛ̣ܪܘ ܦܘܩ̈ܕܢܐ ܐܝܠܝܢ ܕܡܬܣܝܡܝܢ ܡܢܟ
46 ܐܠܐ ܥܠ ܐܝܠܝܢ ܕܒܥܘܬܝ ܥܠܝܗܘܢ. ܡ̣ܢܘ ܓܝܪ ܡܢ ܐܝܠܝܢ ܕܐ̣ܬܘ ܕܠܐ ܚܛܘ. ܐܘ
ܡ̣ܢܘ ܡܢ ܝܠܝ̈ܕܐ ܕܠܐ ܥ̣ܒܪ ܦܘܩܕܢܟ
47 ܘܗܫܐ ܚܙܢܐ ܕܠܙܥܘܪ̈ܐ ܗܘ ܥܬܝܕ ܗ̇ܘ ܥܠܡܐ ܕܐ̇ܬܐ ܕܢܥܒܕ ܒܘܣܡܐ. ܠܣܓ̈ܝܐܐ ܕܝܢ
ܬܫܢܝܩܐ
48 ܐܝܬܘܗܝ ܓܝܪ ܒܢ ܠܒܐ ܒܝ̣ܫܐ̣. ܕܗ̣ܘ ܐܛܥܝܢ ܡܢ ܗܠܝܢ. ܘܕܒܪܢ ܠܚܒ̇ܠܐ ܘܐܘܪ̈ܚܬܐ
ܕܡܘܬܐ ܚܘ̇ܝܢ. ܘܫܒ̈ܝܠܐ ܕܐܒܕܢܐ ܐܘܕܥܢ. ܘܐܪܚܩܢ ܡܢ ܚ̈ܝܐ. ܘܗܕܐ ܠܐ ܗܘܐ
ܠܙܥܘܪ̈ܐ. ܐܠܐ ܚ̇ܒܪ ܕܠܟܠܗܘܢ ܐܝܠܝܢ ܕܗܘܘ ܀
49 ܘܥ̣ܢܐ ܘܐܡ̣ܪ ܠܝ. ܫܡܥܝܢܝ ܥܙܪܐ ܘܐܡ̇ܪ ܠܟ. ܘܡܢܕܪܝܫ ܐܪܬܝܟ
50 ܡܛܠ ܗܢܐ ܠܐ ܥܒ̣ܕ ܡܪܝܡܐ ܚܕ ܥܠܡܐ ܐܠܐ ܬܪܝܢ
51 ܐܢܬ ܕܝܢ ܕܐܡ̣ܪܬ ܕܠܐ ܣܓܝܐܝܢ ܙܕܝܩ̈ܐ ܐܠܐ ܙܥܘܪܝܢ̣. ܫܡ̣ܥ ܠܘܩܒܠ ܗܠܝܢ
52 ܟܐ̈ܦܐ ܡܝܩܪ̈ܬܐ ܐܢ ܢܗ̈ܘܝܢ ܠܟ ܘܙܥܘܪ̈ܝܢ ܠܘܩܒܠ ܡܢܝܢܗܝܢ ܕܗܠܝܢ̣. ܐܬܩܢ ܠܟ
ܐܒܪܐ ܘܚܨܦܐ
53 ܘܐܡ̣ܪܬ ܕܐܝ̇ܟܢܐ ܡܪܝ ܡܫܟܚ̇ܐ ܀
54 ܘܥ̣ܢܐ ܘܐܡ̣ܪ ܠܝ. ܠܐ ܗܘܐ ܒܠܚܘܕ ܗܕܐ̣. ܐܠܐ ܫܐܠܝܗ̇ ܠܐܪܥܐ ܘܬܐܡܪ ܠܟ.
ܘܐܡ̣ܪ ܠܗ̇ ܘܬܫܬܥܐ ܠܟ
55 ܐܡ̣ܪ ܠܗ̇. ܕܗܒܐ ܝܠ̣ܕܬ ܘܣܐܡܐ ܘܢܚܫܐ. ܘܦܪܙܠܐ ܘܐܒܪܐ. ܘܚܨܦܐ
56 ܣܓܝ ܗܘ ܕܝܢ ܣܐܡܐ ܡܢ ܕܗܒܐ. ܘܢܚܫܐ ܡܢ ܣܐܡܐ. ܘܦܪܙܠܐ ܡܢ ܢܚܫܐ. ܘܐܒܪܐ ܡܢ
ܦܪܙܠܐ. ܘܚܨܦܐ ܡܢ ܐܒܪܐ
57 ܦܚܡ ܗܟܝܠ ܐܢܬ ܘܚܙܝ. ܕܐܝܠܝܢ ܡܝܩܪ̈ܢ ܘܚܒ̈ܝܒܢ. ܣܓܝܐ̈ܬ̣ܐ ܐܘ ܙܥܘܪ̈ܝܬܐ
58 ܘܥܢ̇ܝܬ ܘܐܡ̇ܪܬ. ܡܪܝܐ ܡܪܝ. ܣܓܝܐ̈ܬܐ ܕܙ̈ܠܝܠܢ ܘܙܥܘܪ̈ܝܬܐ ܝܩܝܪ̈ܢ
59 ܘܥ̣ܢܐ ܘܐܡ̣ܪ ܠܝ. ܦܚ̇ܡ ܗܟܝܠ ܐܢܬ ܒܢܦܫܟ ܡܕܡ ܕܐܬ̣ܪܥܝܬ. ܡܛܘܠ ܕܟܠ ܕܐܝܬ ܠܗ
ܩܠܝܠ ܗܘ ܕܙܥܘܪ ܚ̇ܕܐ ܒܗ ܝܬܝܪ ܡܢ ܗ̇ܘ ܕܐܝܬ ܠܗ ܣܓܝܐ̈ܬܐ
60 ܗܟܢܐ ܐܝܬܘܗܝ ܡܘܠܟܢܗ ܕܕܝܢ̣ܝ. ܚܕܐ ܐܢܐ ܓܝܪ ܘܡܬܒܣܡ ܐܢܐ ܒܙܥܘܪ̈ܐ ܕܚܝܝܢ.
ܡܛܠ ܕܗ̣ܢܘܢ ܐܢܘܢ ܐܝܠܝܢ ܕܗܫܐ ܬܫܒܘܚܬܝ ܡܫܪܪܝܢ. ܘܐܝܠܝܢ ܕܡܛܠܬܗܘܢ ܫܡܝ ܐܫܬܒܚ
ܗܫܐ
61 ܘܠܐ ܡܬܬܥܝܩ ܐܢܐ ܥܠ ܣܘܓܐܗܘܢ ܕܐܝܠܝܢ ܕܐܒ̇ܕܝܢ. ܗ̣ܢܘܢ ܐܢܘܢ ܓܝܪ ܗܠܝܢ ܕܗܫܐ
ܐܬܕܡܝܘ ܠܗܒܠܐ. ܘܐܝܟ ܬܢܢܐ ܗ̣ܢܘܢ ܐܬܚܫܒܘ. ܘܐܝܟ ܫܠܗܒܝܬܐ ܐܬܦܚܡܘ ܕܕܠܩܘ̇ ܘܕܥܟܘ
܀ •
62 ܘܥ̇ܢܝܬ ܘܐܡ̇ܪܬ. ܐܘ ܡܢܐ ܥܒ̣ܕܬܝ ܐܪܥܐ ܕܗܠܝܢ ܐܬܝܠܕܘ ܡܢܟܝ. ܘܐ̇ܙܠܝܢ
ܠܐܒܕܢܐ. ܐܢܕܝܢ ܡܕܥܐ ܡܢ ܥܦܪܐ ܗ̇ܘܐ. ܐܝܟ ܫܪܟܐ ܕܒ̣ܪ̈ܝܬܐ
63 ܦܩܚ ܗܘܐ ܕܐܠܘ ܐܦ ܗ̣ܘ ܥܦܪܐ. ܠܐ ܕܝܢ ܗ̣ܘܐ. ܡܛܠ ܕܡܕܥܐ ܠܐ ܢܗܘܐ ܡܢ ܬܡܢ
64 ܗܫܐ ܕܝܢ ܡܕܥܐ ܥܡܢ ܪܒ̇ܐ. ܘܡܛܠ ܗܢܐ ܡܫܬܢܩܝܢ ܚܢܢ. ܡܛܠ ܕܟܕ ܝܕ̇ܥܝܢ ܚܢܢ
ܐܒ̇ܕܝܢܢ
65 ܢܬܐ̈ܒܠܢ ܫܪ̈ܒܬܗܘܢ ܕܒܢܝ̈ܢܫܐ. ܚܝ̈ܘܬܐ ܕܝܢ ܕܕܒܪܐ ܬܚܕܐ. ܢܐܠܘܢ ܟܘܠܗܘܢ
ܝܠܝ̣̈ܕܐ. ܒܥܝܪܐ ܕܝܢ ܘܥܢܐ ܢܬܒܣܡܘܢ
66 ܕܠܗܘܢ ܦܩ̇ܚ ܣ̇ܓܝ ܛܒ ܡܢܢ. ܡܛܠ ܕܠܐ ܡܣܟܝܢ ܠܕܝ̣ܢܐ. ܐܦ ܠܐ ܝܕ̇ܥܝܢ ܬܫܢܝܩܐ.
ܐܦ ܠܐ ܚ̈ܝܐ ܡܢ ܒܬܪ ܡܘܬܐ ܐܬܡܠܟܘ ܠܗܘܢ
67 ܚܢܢ ܓܝܪ ܡܢܐ ܝܬ̇ܪܝܢܢ ܕܡܚܐ ܚ̇ܝܝܢ ܚܢܢ. ܐܠܐ ܡܫܬܢܩܘ ܡܫܬܢܩܝܢ ܚܢܢ
68 ܟܠܗܘܢ ܓܝܪ ܝܠܝܕ̈ܐ ܡܬܦܠܦܠܝܢ ܐܢܘܢ ܒܚܛܗ̈ܐ. ܘܡ̣ܠܝܢ ܐܢܘܢ ܥ̣ܘܠܐ ܘܝܩܝܪ̈ܢ
ܥܠܝܗܘܢ ܡ̈ܦܠܬܗܘܢ
69 ܘܐܠܘ ܡܢ ܒܬܪ ܡܘܬܐ ܠܐ ܐܬ̇ܝܢ ܗ̇ܘܝܢ ܠܕܝܢ̣ܐ ܣ̇ܓܝ ܦܩ̇ܚ ܗܘܐ ܠܢ ܀
70 ܘܥ̣ܢܐ ܘܐܡ̣ܪ ܠܝ. ܘܟܕ ܡܪܝܡܐ ܡܥܒܕ ܥ̇ܒܕ ܗܘܐ ܠܗ ܠܥܠܡܐ. ܘܠܐܕܡ ܘܠܟܘܠ ܐܝܠܝܢ
ܕܗܘܘ ܡܢܗ ܠܘܩܕܡ ܥܬܕ ܕܝܢ̣ܐ. ܘܐܝܠܝܢ ܕܕܕܝ̣ܢܐ ܐ̈ܢܝܢ
71 ܘܗܫܐ ܡܢ ܡ̈ܠܝܟ ܐܣܬܟܠ ܕܐܡ̣ܪܬ ܕܡܕܥܐ ܥܡܢ ܪܒܐ
72 ܥܡܘܪ̈ܝܗ̇ ܗܟܝܠ ܕܐܪܥܐ̣ ܡܛܠ ܗܕܐ ܗܘ ܡܫܬܢܩܝܢ. ܕܟܕ ܐܝܬ ܒܗܘܢ ܡܕܥܐ ܐܥܘܠܘ.
ܘܩ̣ܒܠܘ ܦܘܩ̈ܕܢܐ ܘܠܐ ܢܛ̣ܪܘ ܐܢܘܢ. ܐܦ ܠܢܡܘܣܐ ܕܐܬܬܣܝܡ ܠܗܘܢ ܛܠܡܘܗܝ
73 ܐܦ ܡܢܐ ܐܝܬ ܗܘܐ ܠܗܘܢ ܕܢܐܡܪܘܢ ܒܕܝ̣ܢܐ. ܐܘ ܐܝܟ̇ܢܐ ܢܦܬܚܘܢ ܦܘܡܗܘܢ.
ܘܢܡܠܠܘܢ ܒܙܒܢܐ ܐܚܪܝܐ
74 ܟܡܐ ܓܝܪ ܙܒܢܐ ܐܓܪ ܪܘܚܗ ܡܪܝܡܐ ܠܥܡܘܪ̈ܘܗܝ ܕܥܠܡܐ. ܘܠܐ ܗܘܐ ܡܛܠܬܗܘܢ
ܕܝܠܗܘܢ. ܐܠܐ ܡܛܠ ܙܒ̈ܢܐ ܕܣܝ̣ܡܝ̣ܢ ܀
75 ܘܥ̇ܢܝܬ ܘܐܡܪܬ. ܐܢ ܐܫܟ̇ܚܬ ܪ̈ܚܡܐ ܩܕܡܝܟ ܡܪܝܐ ܡܪܝ̣. ܐܘܕܥܝܗܝ ܠܥܒܕܟ ܐܦ
ܗܕܐ. ܐܝܢ ܡܢ ܒܬܪ ܡܘܬܐ ܗܫܐ. ܟܕ ܝܗ̇ܒܝܢܢ ܟܠ ܚܕ ܚܕ ܡܢܢ ܢܦܫܢ. ܐܢ ܡܬܢܛܪܘ
ܡܬܢܛܪܝܢܢ ܒܢܝܚܐ ܥܕܡܐ ܕܢܐܬܘܢ ܗ̇ܢܘܢ ܙܒ̈ܢܐ̇. ܕܒܗܘܢ ܥܬܝܕ ܐܢܬ ܕܬܚܕܬ ܒܪ̣ܝܬܟ.
ܐܘ ܡܢ ܗܫܐ ܡܫܬܢܩܝܢܢ
76 ܘܥ̣ܢܐ ܘܐܡ̣ܪ ܠܝ. ܐܘܕܥܟ ܐܦ ܥܠ ܗܕܐ. ܐܢܬ ܕܝܢ ܠܐ ܬܚܠܛ ܢܦܫܟ ܥܡ ܥܨ̈ܝܐ.
ܘܠܐ ܬܡܢܐ ܩܢܘܡܟ ܥܡ ܐܝܠܝܢ ܕܡܫܬܢܩܝܢ
77 ܐܝܬ ܗܘ ܠܟ ܓܝܪ ܐܘܨܪܐ ܕ̇ܥ̈ܒܕܐ ܕܣܝܡ ܠܘܬ ܡܪܝܡܐ. ܘܠܐ ܢܬܚܙܐ ܠܟ ܥܕܡܐ ܠܙܒ̈ܢܐ
ܐܚܪ̈ܝܐ
78 ܥܠ ܡܘܬܐ ܕܝܢ ܗܕܐ ܗܝ ܡܠܬܐ. ܐܡܬܝ ܕܢܦܘܩ ܩܨܐ ܕܓܙܪ ܕܝ̣ܢܐ ܡܢ ܠܘܬ ܡܪܝܡܐ ܥܠ
ܒܪܢܫܐ ܕܢܡܘܬ. ܡܐ ܕܡܬܦܪܫܐ ܢܫܡܬܐ ܡܢ ܦܓܪܐ. ܕܬܫܬܕܪ ܠܘܬ ܗ̇ܘ ܕܝܗܒܗ̇ ܒܩܕܡܐ
ܣ̇ܓܕܐ ܠܬܫܒܘܚܬܗ ܕܐܠܗܐ
79 ܘܐܢ ܕܝܢ ܐܝܬܝܗ̇ ܡܢ ܛܠܘܡ̈ܐ ܐܘ ܡܢ ܐܝܠܝܢ ܕܠܐ ܢܛ̣ܪܘ ܐܘܪ̈ܚܬܗ ܕܡܪܝܡܐ. ܐܘ ܡܢ
ܐܝܠܝܢ ܕܣܢܘ ܐܢܘܢ ܠܕܚ̈ܠܘܗܝ ܕܐܠܗܐ
80 ܗܠܝܢ ܢܦܫ̈ܬܐ ܠܐܘܨܪ̈ܐ ܠܐ ܥ̈ܠܢ. ܐܠܐ ܡܢ ܗܫܐ ܗ̈ܘܝ̣ܢ ܒܬܫܢܝܩܐ. ܘܡܬ̈ܬܢܚܢ
ܘܡܬ̈ܬܥܝܩܢ ܒܫܒܥ ܐܘܪ̈ܚܢ
81 ܐܘܪܚܐ ܩܕܡܝܬܐ ܕܥ̈ܨܝ ܠܢܡܘܣܗ ܕܡܪܝܡܐ
82 ܐܘܪܚܐ ܕܬܪܬܝܢ ܕܠܐ ܡ̈ܨܝܢ ܕܢܬܗ̈ܦܟܢ ܘܢܥܒ̈ܕܢ ܛ̇ܒ̈ܬܐ ܕܚ̈ܝܝܢ ܒܗܝܢ ܀
83 ܐܘܪܚܐ ܕܬܠܬ ܕܚܙ̈ܝܢ ܐܓܪܐ ܕܣ̣ܝܡ ܠܐܝܠܝܢ ܕܗܝ̣ܡܢܘ ܀
84 ܐܘܪܚܐ ܕܐܪܒܥ ܡܐ ܕܝ̣ܕܥ ܘܐܣܬܟܠ ܬܫܢܝܩܐ ܕܥܬܝܕ ܠܗܝܢ ܒܐܚܪܝܬܐ. ܗ̇ܘ ܕܒܗ
ܡܬܟ̈ܘܢܢ ܢܦܫܬ̈ܗܘܢ ܕܪ̈ܫܝܥܐ. ܡܛܠ ܕܟܕ ܐܝܬ ܗܘܐ ܠܗܝܢ ܙܒܢܐ ܕܦܘܠܚܢܐ ܠܐ ܐܫܬܥܒܕܝ
ܠܦܘܩ̈ܕܢܘܗܝ ܕܡܪܝܡܐ • ܀ •
85 ܐܘܪܚܐ ܕܚܡܫ̣. ܕܚ̈ܙܝܢ ܐܘܨܪ̈ܐ ܕܢܦܫ̈ܬܐ ܐܚܪ̈ܢܝܬܐ ܕܡܬܢܛܪ̈ܢ ܡܢ ܡܠܐ̈ܟܐ ܒܢܝܚܐ
ܣܓܝܐܐ ܀
86 ܐܘܪܚܐ ܕܫܬ. ܕܚ̈ܙܝܢ ܬܫܢܝܩܐ ܕܡܢ ܗܫܐ ܡܛܝܒ ܠܗܝܢ • ܀ ܀
87 ܐܘܪܚܐ ܕܫܒܥ ܕܗ̣ܝ ܪܒܐ ܡܢ ܟܠܗܝܢ ܐܘܪ̈ܚܬܐ ܕܐܬܐܡܪ ܡܢ ܩܕܝܡ. ܕܫ̈ܝܚܢ ܒܒܗܬܬܐ
ܘܓܡܝܪ̈ܢ ܒܬܚܡܨܬܐ. ܘܚܡ̇ܝܢ ܒܕܚܠܬܐ ܕܚ̇ܙܝܢ ܬܫܒܘܚܬܗ ܕܡܪܝܡܐ. ܗ̇ܘ ܕܗܫܐ ܚܛܝܢ
ܩܕܡܘܗܝ. ܕܒܚܝ̈ܝܗܝܢ. ܘܩܕܡ ܗ̇ܘ ܕܥܬܝ̈ܕܢ ܕܒܐܚܪܝܬܐ ܢܬܬܕ̈ܝܢܢ ܀
88 ܕܗܠܝܢ ܕܝܢ ܕܢܛ̣ܪܘ ܐܘܪܚܗ ܕܡܪܝܡܐ. ܗܕܐ ܗܝ ܐܘܪܚܐ ܟܕ ܢܡܛܐ ܝܘܡܐ ܕܢܬܦܪ̈ܩܢ ܡܢ
ܡܐܢܐ ܗܢܐ ܕܡܬܚܒܠ
89 ܒܗܘ̇ ܓܝܪ ܙܒܢܐ ܕܥܡ̇ܪ ܒܗ ܐܫܬܥܒܕ ܠܡܪܝܡܐ ܒܠܐܘܬܐ. ܘܒܟܠ ܫ̈ܥܝܢ ܣܝ̇ܒܪ
ܩܘܢܕܘܢܘܣ ܡܛܠ ܕܓܡܝܪܐܝܬ ܢ̇ܛܪ̈ܢ ܢܡܘܣܗ. ܗ̇ܘ ܕܣܡ ܠܗܝܢ ܢܡܘܣܐ
90 ܡܛܠ ܗܢܐ̣ ܗܢܘ ܦܬܓܡܐ ܕܥܠܝܗܝܢ
91 ܠܘܩܕܡ ܚܙ̈ܝܢ ܒܚܕܘܬܐ ܣܓܝܐܬܐ ܬܫܒܘܚܬܗ ܕܡܪܝܡܐ ܗ̇ܘ ܕܕܒ̇ܪ ܐ̈ܢܝܢ. ܘܡܬ̈ܬܢܝܚܢ
ܘܐ̈ܬܝܢ ܒܫܒܥ ܐܘܪ̈ܚܢ ܀
92 ܐܘܪܚܐ ܩܕܡܝܬܐ. ܡܛܠ ܕܒܠܐܘܬܐ ܣܓܝܐܬܐ ܐܬܟܬܫ ܠܡܙܟܐ ܡܚܫܒܬܐ ܒܝܫ̣ܬܐ ܕܐܬܓܒ̣ܠܬ
ܥܡܗܝܢ. ܕܠܐ ܢܛܥ̈ܝܢ ܡܢ ܚ̈ܝܐ ܠܡܘܬܐ ܀
93 ܐܘܪܚܐ ܕܬܪܬܝܢ. ܕܚ̈ܙܝܢ ܗܘܦܟܐ ܕܡܬܗ̈ܦܟܢ ܘܡܬܛܪ̈ܦܢ ܒܗ ܢܦܫ̈ܬܗܘܢ ܕܪ̈ܫܝܥܐ.
ܘܬܫܢܝܩܐ ܕܢܛܝܪ ܠܗܘܢ ܀ •
94 ܐܘܪܚܐ ܕܬܠܬ ܕܚ̇ܙܝܢ ܣܗܕܘܬܐ ܕܡܣܗܕ ܥܠܝܗܝܢ ܓܒܘܠܗܝܢ. ܡܛܠ ܕܒܚܝ̈ܝܗܝܢ ܢܛܪ
ܢܡܘܣܐ ܕܐܬܗܝܡܢ ܀
95 ܐܘܪܚܐ ܕܐܪܒܥ ܕܚ̈ܙܝܢ ܘܡܣ̈ܬܟܠܢ ܢܝܚܐ ܕܗܫܐ ܡܐ ܕܐܬܟܢܫ ܒܐܘܨܪ̈ܝܗܝܢ̣ ܡ̈ܬܬܢܝܚܢ
ܒܢܝܚܐ ܣܓܝܐܐ. ܘܡܢ ܡܠܐ̈ܟܐ ܡܬܢܛܪ̈ܢ ܘܬܫܒܘܚܬܐ ܕܢܛܝܪܐ ܠܗܝܢ ܠܐܚܪܝܬܐ ܀
96 ܐܘܪܚܐ ܕܚܡܫ̣. ܕܚ̇ܕܝܢ ܕܐܝ̇ܟܢܐ ܥ̣ܪܩ ܗܫܐ ܡܢ ܡܐ ܕܡܬܚܒܠ. ܘܐܝܟ̇ܢܐ ܝܪ̈ܬܢ
ܡܕܡ ܕܥܬܝܕ. ܘܬܘܒ ܚ̇ܙܝܢ ܐܘܠܨܢܐ ܘܣܘܓܐܐ ܕܥܡܠܐ ܕܐܬܚܪܪ ܡܢܗ̇. ܘܪ̈ܘܚܬܐ ܕܥܬ̈ܝܕܢ
ܕܢܩ̈ܒܠܢ. ܘܦܘܢ̈ܩܐ ܕܢܣ̈ܒܢ ܘܗܘ̈ܝܢ ܕܠܐ ܡܝ̈ܬܢ • ܀ •
97 ܐܘܪܚܐ ܕܫܬ̣. ܐܡܬܝ ܕܢܬܚܘܐ ܠܗܝܢ ܕܐܝܟ̇ܢܐ ܥܬܝ̈ܕܢ ܐܦܝܗ̈ܝܢ ܕܢܢܗܪ̈ܢ ܐܝܟ
ܫܡܫܐ. ܘܕܐܝܟ̇ܢܐ ܥܬ̈ܝܕܢ ܕܢܬܕܡ̈ܝܢ ܠܢܘܗܪܐ ܕܟܘܟ̈ܒܐ ܘܬܘܒ ܠܐ ܡ̈ܬܚܒܠܢ • ܀
98 ܐܘܪܚܐ ܕܫܒܥ ܕܗ̣ܝ ܪܒܐ ܡܢ ܟܠܗܝܢ ܗܠܝܢ ܕܐܬܐܡܪ ܡܢ ܩܕܝܡ. ܕܡܫܬܒܗܪ̈ܢ
ܒܦܪܗܣܝܐ. ܘܡܬܠܒ̈ܒܢ ܘܠܐ ܒܗ̈ܬܢ. ܘܡܣܬܪ̈ܗܒܢ ܕܢܚ̈ܙܝܢ ܐܦܘ̈ܗܝ ܕܗ̇ܘ ܕܐܫܬܥܒܕ ܠܗ
ܒܚܝܝ̈ܗܝܢ. ܘܕܗ̇ܘ ܕܥܬ̈ܝܕܢ ܕܢܫ̈ܬܒܚܢ ܡܢܗ. ܘܕܢܩ̈ܒܠܢ ܡܢܗ ܐܓܪܐ
99 ܗܠܝܢ ܐ̈ܢܝܢ ܐܘܪ̈ܚܬܐ ܕܢܦܫܬ̈ܗܘܢ ܕܙܕܝ̈ܩܐ. ܕܡܢ ܗܫܐ ܡܣܬܒܪ̈ܢ ܀ ܀ ܘܐܘܪ̈ܚܬܐ
ܕܬܫܢ̈ܝܩܐ ܕܐܬܐܡܪ ܡܢ ܩܕܝܡ ܢܩܒܠܘܢ ܡܢ ܗܫܐ ܥܨܝ̈ܐ. ܗܠܝܢ ܢܦܫܬ̈ܐ ܠܐܘܨܪ̈ܐ ܠܐ
ܥ̈ܠܢ ܐܠܐ ܡܢ ܗܫܐ ܗܘ̈ܝܢ ܡܬܛܪ̈ܦܢ ܒܬܫܢܝܩܐ. ܘܡܬܬ̈ܢܚܢ ܘܡܬܐ̈ܒܠܢ ܒܫܒܥ ܐܘܪ̈ܚܢ •
܀ •
100 ܘܥ̇ܢܝܬ ܘܐܡ̇ܪܬ. ܡܟܝܠ ܡܬܝܗܒ ܗܘܐ ܠܗܝܢ ܐܬܪܐ ܐܘ ܙܒܢܐ ܠܢܦܫ̈ܬܐ ܡܢ ܒܬܪ
ܕܦܪ̈ܩܢ ܡܢ ܦܓܪ̈ܐ ܕܢܚ̈ܙܝܢ ܡܕܡ ܕܐܡ̣ܪܬ ܠܝ ܀
101 ܘܥ̣ܢܐ ܘܐܡ̣ܪ ܠܝ. ܫܒܥܐ ܐܢܘܢ ܝܘܡ̈ܝܢ ܕܚܐܪܘܬܗܝܢ ܕܒܗ̇ܢܘܢ ܫܒܥܐ ܝܘܡ̈ܝܢ ܚܙ̈ܝܢ
ܡ̈ܠܐ ܗܠܝܢ ܕܐܬܐܡܪ ܡܢ ܩܕܝܡ ܘܡܢ ܒܬܪܟ̣ܢ. ܢܬܟ̈ܢܫܢ ܠܐܘܨܪ̈ܝܗܝܢ ܀ ܀
102 ܘܥ̇ܢܝܬ ܘܐ̇ܡܪܬ. ܐܢ ܐܫܟ̇ܚܬ ܪ̈ܚ̣ܡܐ ܒܥ̈ܝܢܝܟ̣ ܐܘܕܥܝܢܝ ܠܥܒ̣ܕܟ ܬܘܒ ܐܦ ܗܕܐ.
ܕܐܢ ܒܝܘܡܐ ܕܕܝ̣ܢܐ ܡܫܟܚܝܢ ܙܕܝ̈ܩܐ ܕܢܫܐܠܘܢ ܐܢܘܢ ܠܪ̈ܫܝܥܐ. ܐܘ ܕܢܒܥܘܢ ܥܠܝܗܘܢ
ܡܢ ܡܪܝܡܐ
103 ܐܘ ܐܒܗ̈ܐ ܚܠܦ ܒܢܝ̈ܗܘܢ. ܐܘ ܒܢ̈ܝܐ ܚܠܦ ܐܒܗ̈ܝܗܘܢ. ܐܘ ܐܚ̈ܐ ܚܠܦ ܐܚ̈ܝܗܘܢ.
ܐܘ ܐܚ̈ܝܢܐ ܚܠܦ ܐܚ̈ܝܢܝܗܘܢ. ܐܘ ܪ̈ܚ̇ܡܐ ܚܠܦ ܪ̈ܚܡܝܗܘܢ ܀
104 ܘܥ̣ܢܐ ܘܐܡ̣ܪ ܠܝ. ܡܛܠ ܕܐܫܟܚܬ ܪ̈ܚܡ̣ܐ ܩܕܡ ܥܝܢ̈ܝ̣. ܐܦ ܥܠ ܗܕܐ ܐܘܕܥܟ.
ܝܘܡܗ ܕܕܝ̣ܢܐ̣. ܝܘܡܐ ܗܘ ܓܙܝܪܐ. ܘܠܟܠ ܡܚܘܐ ܚܬܡܐ ܕܫܪܪܐ. ܐܝ̇ܟܢܐ ܓܝܪ ܕܗܫܐ ܠܐ
ܡܫܕܪ ܐܒܐ ܠܒܪܗ. ܐܘ ܒܪܐ ܠܐܒܘܗܝ. ܐܘ ܡܪܐ ܠܥܒ̣ܕܗ. ܐܘ ܪܚ̇ܡܐ ܠܚܒܝܒܗ.
ܕܚܠܦܘܗܝ ܢܬܟܪܗ. ܐܘ ܕܢܕܡܟ ܐܘ ܕܢܐܟܘܠ ܐܘ ܕܢܬܐܣܐ ܀
105 ܗܟܢܐ ܐܦ ܗܝ̇ܕܝܢ ܠܐ ܡܫܟܚ ܐܢܫ ܕܢܒܥܐ̇. ܥܠ ܐ̈ܦܝ ܐܢܫ ܒܗ̇ܘ ܝܘܡܐ. ܐܦܠܐ
ܕܢܘܩܪ ܐܢܫ ܥܠ ܐܢܫ. ܟܠܗܘܢ ܓܝܪ ܗܝ̇ܕܝܢ ܢܛܥܢܘܢ ܐܢܫ ܐܢܫ ܙܕܝܩܘܬܗ ܐܘ ܥܘ̣ܠܗ
106 ܘܥ̇ܢܝܬ ܘܐܡ̇ܪܬ. ܘܐܝܟܢܐ ܡܪܝ ܐܫܟܚܢ ܕܒ̣ܥܐ ܡܢ ܩܕܝܡ ܐܒܪܗܡ ܥܠ ܣܕܘܡ̈ܝܐ. ܐܦ
ܡܘܫܐ ܒܡܕܒܪܐ ܥܠ ܐܒܗ̈ܬܐ ܟܕ ܚܛܘ
107 ܘܝܫܘܥ ܒܪ ܢܘܢ ܡܢ ܒܬܪܗ ܥܠ ܐܝܣܪܝܠ ܒܝܘܡ̈ܬܗ ܕܥܟܪ
108 ܘܫܡܘܐܝܠ ܒܝܘܡ̈ܝ ܫܐܘܠ. ܘܕܘܝܕ ܥܠ ܬܒܪܗ ܕܥܡܐ. ܘܫܠܝܡܘܢ ܥܠ ܗܢ̇ܘܢ ܕܒܝܬ
ܡܩܕܫܐ
109 ܘܐܠܝܐ ܥܠ ܐܝܠܝܢ ܕܩܒܠܘ ܡܛܪܐ. ܘܥܠ ܡܝܬܐ ܡܛܠ ܕܢܚܐ
110 ܘܚܙܩܝܐ ܥܠ ܥܡܐ ܒܝܘܡ̈ܬܗ ܕܣܢܚܝܪܝܒ ܘܣ̈ܓܝܐܐ ܚܠܦ ܣܓܝܐ̈ܐ
111 ܐܢ ܗܟܝܠ ܗܫܐ ܕܟܕ ܚܒ̇ܠܐ ܪܒܐ ܗ̣ܘܐ. ܘܛܠܘܡܝܐ ܣܓ̣ܐ. ܒܥܘ ܙܕܝ̈ܩܐ ܥܠ ܪ̈ܫܝܥܐ
. ܘܠܡܢܐ ܡܪܝ ܐܦ ܗ̇ܝܕܝܢ ܠܐ ܢܗܘܐ ܗܟܢܐ ܀
112 ܘܥܢܐ ܘܐܡ̣ܪ ܠܝ. ܗܢܐ ܥܠܡܐ ܐܝܬ ܠܗ ܫܘܠܡܐ. ܘܬܫܒܘܚܬܗ ܕܐܠܗܐ ܠܐ ܗܘܐ ܐܡܝܢܐܝܬ
ܡܩܘܝܐ ܒܗ. ܡܛܠ ܗܢܐ ܒܥܘ ܚܝ̈ܠܬܢܐ ܥܠ ܗ̇ܢܘܢ ܕܠܝܬ ܒܗܘܢ ܚܝܠܐ
113 ܝܘܡܗ ܕܝܢ ܕܕܝܢ̣ܐ ܫܘܠܡܗ ܗܘ ܕܗܢܐ ܥܠܡܐ̣. ܘܪܝܫܗ ܕܥܠܡܐ ܕܥܬܝܕ ܗ̇ܘ ܕܠܐ ܡܐ̇ܬ
ܕܒܗ ܥ̇ܒܪ ܚܒ̇ܠܐ ܀
114 ܘܡܫܬܪܝܐ ܫܪܝܚܘܬܐ. ܘܡܬܒܛܠܐ ܟܦܘܪܘܬܐ. ܘܪܒ̇ܝܐ ܙܕܝܩܘܬܐ. ܘܕܢ̇ܚ ܫܪܪܐ
115 ܗܝ̇ܕܝܢ ܗܟܝܠ ܠܐ ܡܫܟܚ ܐܢܫ ܕܢܪܚܡ ܥܠ ܐܝ̇ܢܐ ܕܐܙܕܟܝ ܒܕܝ̣ܢܐ. ܐܦܠܐ ܕܢܒܐܫ
ܠܐܝ̇ܢܐ ܕܙܟ̣ܐ ܒܕܝܢ̣ܐ
116 ܘܥܢ̇ܝܬ ܘܐܡ̇ܪܬ. ܕܗܕܐ ܗܝ ܡܠܬܝ ܩܕܡܝܬܐ ܘܐܚܪܝܬܐ ܕܦܩܚ ܗܘܐ ܠܗ̇ ܠܐܪܥܐ ܕܠܐ
ܬܬܠܝܘܗܝ ܠܐܕܡ. ܐܘ ܕܟܕ ܝܗܒ̣ܬܗ ܐܪܬܝܬܗ ܕܠܐ ܢܚܛܐ
117 ܡܢܐ ܓܝܪ ܗܢܝܢܐ ܐܝܬ ܠܗܘܢ ܠܟܘܠܗܘܢ ܐܝܠܝܢ ܕܐܬܘ. ܕܗܐ ܚ̈ܝܝܢ ܒܥܩ̈ܬܐ. ܘܡܐ
ܕܡܝ̣ܬܘ ܡܣܟܝܢ ܠܬܫܢܝܩܐ
118 ܐܘ ܡܢܐ ܥܒܕܬ ܐܕܡ. ܐܢ ܓܝܪ ܐܢܬ ܚܛܝܬ̣. ܐܠܐ ܠܐ ܗܘܬ ܒܝ̣ܫܬܐ ܕܝܠܟ ܒܠܚܘܕܝܟ.
ܐܠܐ ܐܦ ܕܝܠܢ ܐܝܠܝܢ ܕܡܢܟ ܗ̇ܘܝܢ
119 ܡܢܐ ܓܝܪ ܝܘܬܪܢܐ ܐܝܬ. ܕܗܐ ܐܬܡܠܟ ܠܢ ܙܒܢܐ ܕܠܐ ܡܐ̇ܬ. ܚܢܢ ܕܝܢ ܥ̇ܒ̈ܕܐ
ܡܝ̈ܬܐ ܥܒܕܢ
120 ܘܕܐܬܝܕܥ ܠܢ ܣܒܪܐ ܕܠܐ ܓܐ̇ܙ. ܚܢܢ ܕܝܢ ܒܝ̣ܫܐܝܬ ܐܣܬܪܩܢ
121 ܘܕܗܐ ܢܛܝܪܝܢ ܐܘܨܪ̈ܐ ܕܠܐ ܨܦܬܐ ܘܕܠܐ ܟܘܪܗܢܐ. ܚܢܢ ܕܝܢ ܒܝܫ̣ܐܝܬ ܐܬܗܦܟܢ ܚܢܢ
122 ܘܕܥܬܝܕܐ ܬܫܒܘܚܬܗ ܕܡܪܝܡܐ ܕܬܓܢ ܥܠ ܐܝܠܝܢ ܕܒܢܟܦܘܬܐ ܚܝܘ. ܚܢܢ ܕܝܢ ܒܐܘܪ̈ܚܬܐ
ܒܝ̣ܫ̈ܬܐ ܪܕܝܢ
123 ܘܕܡܬܚܙܐ ܦܪܕܝܣܐ ܗ̇ܘ ܕܠܐ ܚܡ̇ܝܢ ܦܐܪ̈ܘܗܝ. ܕܒܗ ܐܝܬ ܦܘ̈ܢܩܐ ܘܐܣܝܘܬܐ
124 ܚܢܢ ܕܝܢ ܠܐ ܥܐܠܝܢܢ. ܡܛܠ ܕܠܐܬܪ̈ܘܬܐ ܒܝ̣ܫ̈ܐ ܦܠܚܢܢ
125 ܘܕܥܬ̈ܝܕܢ ܐܦܝܗ̈ܘܢ ܕܩܕܝ̈ܫܐ ܕܢܢܗܪ̈ܢ ܝܬܝܪ ܡܢ ܟܘܟ̈ܒܐ. ܘܐ̈ܦܝܢ ܕܝܠܢ ܢܐܟܡ̈ܢ
ܝܬܝܪ ܡܢ ܚܫܘܟܐ
126 ܕܠܐ ܓܝܪ ܐܬܒܝܢ ܚܢܢ ܒܚܝ̈ܝܢ ܟܕ ܡܥܘܠܝܢ ܗ̈ܘܝܢ ܕܥܬܝܕܝܢܢ ܕܢܚܫ ܡܢ ܒܬܪ ܡܘܬܢ
127 ܘܥ̣ܢܐ ܘܐܡܪ ܠܝ. ܗܕܐ ܗܝ ܡܚܫܒܬܐ ܕܐܓܘܢܐ. ܗ̇ܘ ܕܡܬܟܬܫ ܥܠ ܐܪܥܐ̣. ܒܪܢܫܐ
ܕܡܬܝܠܕ
128 ܐܢ ܡܙܕܟܐ ܢܚܫ ܗ̇ܘ ܡܕܡ ܕܐܡ̇ܕܬ. ܘܐܢ ܕܝܢ ܢܙ̇ܟܐ ܢܩܒܠ ܗ̇ܘ ܡܕܡ ܕܐܡ̇ܪܬ
129 ܡܛܠ ܕܗܕܐ ܗܝ ܐܘܪܚܐ ܗ̇ܝ ܕܐܡ̣ܪ ܡܘܫܐ̇. ܟܕ ܚܝ ܗܘܐ ܠܥܡܐ ܘܐܡ̣ܪ ܠܗܘܢ. ܗܐ
ܝܗ̇ܒܬ ܩܕܡܝܟܘܢ ܝܘܡܢܐ̣. ܚ̈ܝܐ ܘܡܘܬܐ. ܛ̇ܒܬ̈ܐ ܘܒܝ̣ܫ̈ܬܐ. ܓܒܘ ܠܟܘܢ ܗܟܝܠ ܚ̈ܝܐ
ܕܬܚܘܢ. ܐܢܬܘܢ ܘܙܪܥܟܘܢ
130 ܘܥܨܘ ܘܠܐ ܐܬܛܦܝܣܘ ܠܗ. ܘܠܐ ܠܢܒ̈ܝܐ ܕܡܢ ܒܬܪܗ. ܐܦ ܠܝ ܕܡ̇ܠܠܬ ܥܡܗܘܢ.
131 ܡܛܠ ܗܢܐ ܠܐ ܬܗܘܐ ܥܩܬܐ ܥܠ ܐ̣ܒܕܢܗܘܢ. ܐܝܟ̇ܢܐ ܕܗܘ̇ܝܐ ܚܕܘܬܐ ܥܠ ܚܝܝ̈ܗܘܢ
ܕܐܝܠܝܢ ܕܐܬܛܦܝܣܘ ܀
132 ܘܥ̇ܢܝܬ ܘܐܡ̇ܪܬ ܠܗ. ܝܕ̇ܥ ܐܢܐ ܡܪܝ̣ ܕܗܫܐ ܐܬܩܪܝ ܡܪܝܡܐ ܡܪܚܡܢܐ. ܡܛܠ ܕܡܪܚܡ
ܥܠ ܐܝܠܝܢ ܕܥܕܟܝܠ ܠܐ ܐܬܘ ܠܥܠܡܐ
133 ܘܚܢܢܐ ܡܛܠ ܕܚܐ̇ܢ ܠܐܝܠܝܢ ܕܡܬܦܢܝܢ ܥܠ ܢܡܘܣܗ
134 ܘܢܓܝܪ ܪܘܚܐ ܡܛܠ ܕܡܓܪ ܪܘܚܗ ܥܡܢ ܥܡ ܐܝܠܝܢ ܕܚ̇ܛܝܢ. ܡܛܘܠ ܕܥ̣̈ܒܕܘܗܝ ܚܢܢ
135 ܘܝܗ̇ܘܒܐ ܡܛܠ ܕܨ̇ܒܐ ܗܘ ܠܡܬܠ ܝܬܝܪ ܡܢ ܕܠܡܬܒܥ
136 ܘܣ̇ܓܝ ܪ̈ܚ̣ܡܐ. ܡܛܠ ܕܝܬܝܪܐܝܬ ܡܣܓܐ ܪ̈ܚ̣ܡܐ ܥܠ ܐܝܠܝܢ ܕܐܝܬܝܗܘܢ ܗܫܐ. ܘܥܠ
ܐܝܠܝܢ ܕܥ̣ܒܪܘ. ܘܥܠ ܐܝܠܝܢ ܕܥܬܝܕܝܢ
137 ܐܢ ܓܝܪ ܠܐ ܢܣܓܐ ܐܢܘܢ ܠܪ̈ܚܡܘܗܝ̣. ܠܐ ܡܫܟܚ ܥܠܡܐ ܕܢܚܐ ܥܡ ܥ̇ܡܘܪ̈ܘܗܝ
138 ܘܝܗܘܒܐ ܡܛܠ ܕܐܠܐ ܢܬܠ ܒܛܒܘܬܗ̣. ܐܝܟ ܕܢܬܩܠܠܘܢ ܥ̇ܘ̈ܠܐ ܡܢ ܥܘ̣ܠܗܘܢ. ܘܐܠܐ
ܠܐ ܡܫܟܚ ܗܘܐ ܕܢܚܐ ܚܕ ܡܢ ܪܒܘ ܡܢ ܒ̈ܢܝ ܐܢܫܐ.
139 ܘܕܝ̇ܢܐ ܡܛܠ ܕܐܠܐ ܢܕܥ ܡܢ ܢܦܫܗܘܢ ܕܐܝܠܝܢ ܕܐܬܒܪܝܘ ܒܡܠܬܗ. ܘܢܛܥܐ ܣܘܓܐܐ
ܕܥܘ̣ܠܗܘܢ. ܘܐܠܐ ܠܐ ܡܫܬܚܪ ܗܘܐ ܡܢ ܣܘܓܐܐ ܕܠܝܬ ܠܗ ܡܢܝܢܐ. ܐܠܐ ܐܢ ܩܠܝܠ ܙܥܘܪ̈ܐ
܀ •

Chapter 8

1 ܘܥܢ̣ܐ ܘܐܡ̣ܪ ܠܝ. ܗܢܐ ܥܠܡܐ ܥ̣ܒܕ ܡܪܝܡܐ ܡܛܘܠ ܣܓ̈ܝܐܐ. ܘܗ̇ܘ ܕܝܢ ܕܥܬܝܕ ܡܛܠ
ܙܥܘܪ̈ܐ
2 ܐܦܫܩ ܕܝܢ ܡܠܬܐ ܩܕܡܝܟ ܐܘ ܥܙܪܐ. ܐܝܟ ܕܬܫܐܠܝܗ̇ ܠܐܪܥܐ ܘܬܐܡܪ ܠܟ ܕܐܝ̇ܢܐ ܥܦܪܐ
ܝܗ̇ܒܐ. ܣ̇ܓܝ ܗ̇ܘ ܕܗ̇ܘܐ ܡܢܗ ܚܨܦܐ. ܐܘ ܗ̇ܘ ܕܗ̇ܘܐ ܡܢܗ ܕܗܒܐ̣. ܗܟܢܐ ܐܝܬܘܗܝ
ܥ̇ܒܕܗ ܕܗܢܐ ܥܠܡܐ
3 ܣܓ̈ܝܐܐ ܐܬܒܪܝܘ ܐܠܐ ܙܥܘܪܝܢ ܗܘܘ ܚ̈ܝܝܢ ܀ • •
4 ܘܥ̇ܢܝܬ ܘܐܡ̇ܪܬ. ܣܪܘܦܝ ܢܦܫܝ ܡܕܥܐ̣. ܘܐܫܬܝ ܠܒܝ ܒܘܝܢܐ
5 ܐܬ̇ܝܬ ܓܝܪ ܕܠܐ ܒܨܒܝܢܟܝ. ܘܐ̇ܙܠܐ ܐܢܬܝ ܟܕ ܠܐ ܨܒܝܬܝ. ܠܐ ܓܝܪ ܐܬܝܗܒ ܠܟܝ
ܫܘܠܛܢܐ. ܐܠܐ ܐܢ ܒܠܚܘܕ ܒܚܝ̈ܐ ܕܙܒܢܐ ܙܥܘܪܐ ܀ ܀
6 ܐܘ ܡܪܝܐ ܡܪܝ. ܐܢ ܦܩ̇ܕ ܐܢܬ ܠܥܒܕܟ̣. ܐܒ̇ܥܐ ܩܕܡܝܟ. ܘܬܬܠ ܠܢ ܙܪܥܐ ܘܦܘܠܚܢܐ
ܕܠܒܐ ܚܕܬܐ ܡܢ ܐܝ̇ܟܐ ܕܗ̇ܘܝܢ ܦܐܪ̈ܐ ܐܝܟ ܕܢܫܟܚ ܠܡܚܐ ܟܠ ܕܡܬܚܒܠ̇· ܗ̇ܘ ܕܠܒ̣ܫ
ܕܡܘܬܗ ܕܒܪܢܫܐ
7 ܚܕ ܓܝܪ ܐܝܬܝܟ̣ ܘܓܒܝܠܬܐ ܚܕܐ. ܐܝܬܝܢ ܚܢܢ ܥܒܕ ܐܝ̈ܕܝܟ ܐܝܟ ܕܐܡ̣ܪܬ
8 ܘܡܚܝܘ ܡ̇ܚܐ ܐܢܬ ܠܢ̇. ܗܫܐ ܒܡܪܒܥܐ ܠܦܓܪܐ ܕܓܒ̣ܠܬ ܘܡܪܟܒ ܐܢܬ ܗܕ̈ܡܐ.
ܘܡܬܢܛܪܐ ܒܪܝܬܟ. ܒܢܘܪܐ ܘܡ̈ܝܐ. ܘܬܫܥܐ ܝܪ̈ܚܝܢ ܡܣܝܒܪܐ ܓܒܝܠܬܟ ܠܒ̣ܪܝܬܐ ܕܒܪ̣ܝܬ
ܒܓܘܗ̇
9 ܗ̣ܘ ܕܝܢ ܗ̇ܘ ܕܢܛ̇ܪ ܘܗ̇ܘ ܕܡܬܢܛܪ ܬܪ̈ܝܗܘܢ ܒܢܛܘܪܬܟ ܕܝܠܟ ܡܬܢܛܪܝܢ. ܘܡܐ
ܕܝܗ̇ܒ ܬܘܒ ܡܪܒܥܐ ܡܕܡ ܕܗ̣ܘܐ ܒܗ
10 ܦܩ̣ܕܬ ܕܡܢܗܘܢ ܡܢ ܗܕ̈ܡܐ ܢܗܘܐ ܚܠ̣ܒܐ. ܦܐܪ̈ܐ ܕܬ̈ܕܝܐ ܕܡܠܝܘܬܐ
11 ܕܗ̇ܘ ܡܕܡ ܕܐܬܓܒܠ ܢܬܪܒܐ̣. ܥܕܡܐ ܠܙܒܢܐ ܩܠܝܠ. ܘܡܢ ܒܬܪܟܢ ܡܕܒܪ ܐܢܬ ܠܗ
ܒܪ̈ܚ̣ܡܝܟ
12 ܘ̇ܙܐܢ ܐܢܬ ܠܗ ܒܙܕܝܩܘܬܟ. ܘܪܕ̇ܐ ܐܢܬ ܠܗ ܒܢܡܘܣܟ. ܘܡܪܬܐ ܐܢܬ ܠܗ ܒܣܟܘܠܬܢܘܬܟ
13 ܘܡܡܝܬ ܐܢܬ ܠܗ ܐܝܟ ܒ̣ܪܝܬܟ. ܘܡܚܐ ܐܢܬ ܠܗ ܐܝܟ ܥܒ̇ܕܟ
14 ܐܢ ܗܟܝܠ ܒܥܓܠ ܘܩܠܝܠܐܝܬ ܡܘܒܕ ܐܢܬ ܠܗ ܠܗܢܐ. ܕܒܗܕܐ ܟܠܗ̇ ܠܐܘܬܐ ܣܓܝܐܬܐ
ܐܬܓܒܠ ܒܦܘܩܕܢܟ. ܘܥܠ ܡܢܐ ܗܟܝܠ ܗ̣ܘܐ ܀ ܀
15 ܐܦ ܗܫܐ ܡܐܡܪ ܐܡ̇ܪܬ ܥܠ ܟܘܠ ܐܢܫ. ܝܬܝܪܐܝܬ ܕܝܢ̣. ܐܢܬ ܝܕ̇ܥ ܐܢܬ̣. ܕܥܠ ܥܡܟ
ܗܘ ܚܐ̇ܫ ܐܢܐ
16 ܘܥܠ ܝܪܬܘܬܟ ܕܥܠܝܗ̇ ܡܬܐܒܠ ܐܢܐ. ܘܥܠ ܐܝܣܪܝܠ ܕܥܠܘܗܝ ܟ̣ܪܝܐ ܠܝ. ܘܥܠ ܙܪܥܗ
ܕܝܥܩܘܒ ܕܥܠܘܗܝ ܡܬܙܝܥ ܐܢܐ
17 ܡܛܠ ܗܕܐ ܐܫ̇ܪܐ ܕܐܒ̇ܥܐ ܘܐܬܟܫܦ ܩܕܡܝܟ ܥܠܝ ܘܥܠܝܗܘܢ. ܡܛܠ ܕܗܐ ܚ̇ܙܐ ܐܢܐ
ܫܘܪ̈ܥܬܢ ܕܐܝܠܝܢ ܕܥܡ̇ܪܝܢ ܒܥܠܡܐ
18 ܐܠܐ ܐܦ ܗܫܐ ܫܡܥ̣ܬ ܓܙܪܗ ܕܕܝܢ̣ܐ ܕܥܬܝܕ
19 ܡܛܠ ܗܢܐ ܫܡ̣ܥ ܒܩܠܝ. ܘܨܘܬ ܠܡ̈ܠܝ ܨܠܘܬܝ̣. ܘܐܡ̇ܠܠ ܩܕܡܝܟ ܡܪܝܐ ܐܠܗܝ.
20 ܡܪܝܐ ܕܥ̇ܡܪ ܐܢܬ ܠܥܠܡ. ܗ̇ܘ ܕܡܪ̈ܘܡܘܗܝ ܪܡ̇ܝܢ ܘܡܕܝܪ̈ܘܗܝ ܒܐܐܪ
21 ܗ̇ܘ ܕܟܘܪܣܝܗ ܠܐ ܡܣܬܝܟ ܘܬܫܒܘܚܬܗ ܠܐ ܡܬܕܪܟܐ. ܗ̇ܘ ܕܚܝ̈ܠܘܬܐ ܒܕܚܠܬܐ ܩܝ̇ܡܝܢ
ܩܕܡܘܗܝ
22 ܗ̇ܘ ܕܒܡܠܬܗ ܠܢܘܪܐ ܘܠܪܘܚܐ ܡܬܚܠܦܝܢ. ܗ̇ܘ ܕܡܠܬܗ ܡܗܝܡܢܐ. ܘܡܐܡܪܗ ܡܩܘܐ
23 ܗ̇ܘ ܕܦܘܩܕܢܗ ܫܪܝܪ. ܘܦܬܓ̈ܡܘܗܝ ܕܚܝܠܝܢ. ܗ̇ܘ ܕܚܙܘܗ ܡܘܒܫ ܬܗܘܡܐ. ܘܟܐܬܗ
ܛܘ̣ܪ̈ܐ ܡ̇ܫܚܐ. ܗ̇ܘ ܕܫܪܪܗ ܡܣܗܕ̣
24 ܫܡ̣ܥ ܒܩܠܗ ܕܥ̣ܒܕܟ. ܘܨܘܬ ܠܒܥܘܬܐ ܕܓܒܝܠܬܟ. ܘܚܘܪ ܒܡ̈ܠܝ
25 ܥܕ ܚܝ ܐܢܐ ܓܝܪ ܐܡ̇ܠܠ. ܘܥܕ ܐܝܬ ܒܝ ܡܕܥܐ ܐܬܝܒ ܦܬܓܡܐ̣
26 ܠܐ ܬܚܘܪ ܒܫܘܪ̈ܥܬܗ ܕܥܡܟ. ܐܠܐ ܒܐܝܠܝܢ ܕܐܫܬܥܒܕܘ ܠܟ ܒܩܘܫܬܐ
27 ܘܠܐ ܬܚܘܪ ܒܣܟ̈ܠܘܬܐ ܕܨܢܥ̈ܬܗܘܢ ܕܥ̈ܘ̇ܠܐ. ܐܠܐ ܒܐܝܠܝܢ ܕܒܨܥܪܐ ܢܛܪ̣ܘ ܩܝܡ̈ܝܟ
28 ܘܠܐ ܬܬܚܫܒ ܥܠ ܐܝܠܝܢ ܕܒܝܫ̣ܐܝܬ ܐܬܗܦܟܘ ܩܕܡܝܟ. ܐܠܐ ܐܬܕܟܪ ܠܐܝܠܝܢ ܕܒܨܒܝܢܐ
ܛ̇ܒܐ ܝܕܥܘ ܕܚܠܬܟ
29 ܘܠܐ ܬܨܒܐ ܕܬܘܒܕ ܐܢܘܢ ܠܐܝܠܝܢ ܕܐܬܕܡܝܘ ܠܒܥܝܪܐ. ܐܠܐ ܚܘܪ ܒܐܝܠܝܢ ܕܩ̇ܒܠܘ
ܢܗܝܪܘܬܗ ܕܢܡܘܣܟ
30 ܘܠܐ ܬܪܓܙ ܥܠ ܐܝܠܝܢ ܕܐܒܫܘ ܝܬܝܪ ܡܢ ܚܝ̈ܘܬܐ. ܐܠܐ ܐ̣ܚܒ ܠܐܝܠܝܢ ܕܐܡܝܢܐܝܬ ܥܠ
ܬܫܒܘܚܬܟ ܬܟܝܠܝܢ ܗܘܘ
31 ܡܛܠ ܕܚܢܢ ܘܐܝܠܝܢ ܕܡܢ ܩܕܡܝܢ ܥ̇ܒ̈ܕܐ ܕܚ̇ܒܠܐ ܥܒܕܢ ܘܦܩܪܢ ܀ • ܐܢܬ ܕܝܢ ܡܛܠܬܢ
ܕܝܠܢ ܕܚ̇ܛܝܢ ܡܪܚܡܢܐ ܐܬܩܪܝܬ
32 ܥܠܝܢ ܓܝܪ ܥܠ ܐܝܠܝܢ ܕܠܝܬ ܠܢ ܥ̇ܒ̈ܕܐ. ܐܢ ܬܨܒܐ ܕܬܪܚܡ ܚܢ̇ܢܐ ܡܫܬܡܗ ܐܢܬ
33 ܙܕܝܩ̈ܐ ܓܝܪ ܐܝܠܝܢ ܕܐܝܬ ܠܗܘܢ ܥ̇ܒ̈ܕܐ ܕܣܝ̣ܡܝܢ ܠܘܬܟ. ܡܢ ܥ̇ܒ̈ܕܝܗܘܢ ܕܝܠܗܘܢ
ܐܝܬ ܠܗܘܢ ܕܢܣܒܘܢ
34 ܐܘ ܡܢܐ ܗܘ ܓܝܪ ܒܪܢܫܐ ܕܬܪܓܙ ܥܠܘܗܝ. ܐܘ ܓܢܣܐ ܕܡܬܚܒܠ ܕܬܬܚܡܬ ܥܠܘܗܝ
35 ܫܪܝܪܐܝܬ ܓܝܪ ܠܝܬ ܡܢ ܝܠܝ̈ܕܐ ܕܠܐ ܐܥܘܠ. ܘܠܐ ܡܢ ܐܝܠܝܢ ܕܗܘܘ ܕܠܐ ܚ̣ܛܐ
36 ܒܗܕܐ ܗܘ ܓܝܪ ܡܬܝܕܥܐ ܛܒܘܬܟ ܡܪܝܐ ܡܪܝ. ܐܡܬܝ ܕܡܬܪܚܡ ܐܢܬ ܥܠ ܐܝܠܝܢ ܕܠܝܬ
ܠܗܘܢ ܚܝܠܐ ܕܥ̇ܒ̈ܕܐ ܀ •
37 ܘܥ̣ܢܐ ܘܐܡ̣ܪ ܠܝ. ܡܢܗܝܢ ܬܪܝܨܐܝܬ ܡܠ̣ܠܬ. ܘܐܝܟ ܡ̈ܠܝܟ ܗܟܢܐ ܢܗܘܐ
38 ܡܛܠ ܕܫܪܝܪܐܝܬ ܠܐ ܡܬܚܫܒ ܐܢܐ ܥܠ ܓܒܝܠܬܗܘܢ ܕܥ̈ܘ̇ܠܐ. ܐܘ ܥܠ ܡܘܬܗܘܢ. ܐܘ ܥܠ
ܕܝܢܗܘܢ. ܐܘ ܥܠ ܐܒܕܢܗܘܢ
39 ܐܠܐ ܡܬܒܣܡ ܐܢܐ ܥܠ ܡܐܬܝܬܐ ܕܓܒܝܠܬܗܘܢ ܕܙܕܝ̈ܩܐ. ܘܥܠ ܚܝܝ̈ܗܘܢ ܘܥܠ ܦܘܪܥܢܗ
ܕܐܓܪܗܘܢ
40 ܐܝܟ̇ܢܐ ܓܝܪ ܕܡ̇ܠܠܬ ܗܟܢܐ ܢܗܘܐ
41 ܐܝܟ̇ܢܐ ܓܝܪ ܐܟܪܐ ܕܙ̇ܪܥ ܙܪ̈ܥܘܢܐ ܣܓܝܐ̈ܐ. ܘܢܨܒ̈ܬܐ ܣܓܝܐ̈ܬܐ ܢܨ̇ܒ̣. ܐܠܐ ܠܐ
ܗܘܐ ܒܙܒܢ ܟܘܠܗܘܢ ܙܪ̈ܥܘܢܐ ܚܝ̈ܝܢ. ܐܦܠܐ ܟܠܗܝܢ ܢܨܒ̈ܬܐ ܝܗ̈ܒܢ ܥ̇ܩ̣ܪܐ. ܗܟܢܐ ܐܦ
ܐܝܠܝܢ ܕܐܬܘ ܠܥܠܡܐ. ܠܐ ܗܘܐ ܟܘܠܗܘܢ ܚܐ̇ܝܢ ܀
42 ܘܥ̇ܢܝܬ ܘܐܡ̇̇ܪܬ. ܐܢ ܐܫܟ̇ܚܬ ܪ̈ܚ̣ܡܐ ܒܥܝ̈ܢܝܟ ܐ̇ܡܠܠ ܩܕܡܝܟ
43 ܙܪܥܗ ܓܝܪ ܕܐܟܪܐ. ܐܢ ܡܣܒ ܠܐ ܢܣ̇ܒ ܡܛܪܟ ܒܙܒܢܗ. ܕܠܡܐ ܚܝܐ. ܐܦ ܡܢ ܡܛܪܐ
ܕܝܢ ܣܓܝܐܐ ܡܬܚܒܠ
44 ܒܪܢܫܐ ܕܝܢ ܕܒܐܝ̈ܕܝܟ ܐܬܓܒܠ ܘܠܝܘܩܢܟ ܐܬܕܡܝ ܕܡܛܠܬܗ ܒܪܝܬ ܟ̇ܠܐ. ܕܡܝܬܝܗܝ
ܠܙܪܥܗ ܕܐܟܪܐ̣
45 ܠܐ. ܒܥ̇ܐ ܐܢܐ ܡܢܟ ܡܪܝܐ ܡܪܝ̣. ܚܘܣ ܥܠ ܥܡܟ. ܘܐܬܪܚܡ ܥܠ ܝ̇ܪܬܘܬܟ. ܥܠ
ܒܪ̈ܝܬܟ ܗ̣ܘ ܓܝܪ ܕܝܠܟ ܡܬܪܚܡ ܐܢܬ ܀
46 ܘܥ̣ܢܐ ܘܐܡ̣ܪ ܠܝ. ܐܝܠܝܢ ܕܗܫܐ ܐ̈ܢܝܢ ܠܐܝܠܝܢ ܕܗܫܐ ܐܢܘܢ. ܘܐܝܠܝܢ ܕܥܬܝ̈ܕܢ
ܠܐܝܠܝܢ ܕܥܬܝܕܝܢ
47 ܣ̇ܓܝ ܓܝܪ ܚܣܝܪ ܠܟ ܕܬܫܟܚ ܬܚܒܝܗ̇ ܠܒ̣ܪܝܬܝ ܝܬܝܪ ܡܢܝ. ܐܢܬ ܕܝܢ ܣ̇ܓܝ ܕܡܝܬ
ܢܦܫܟ ܠܪ̈ܫܝܥܐ. ܠܐ ܢܗܘܐ ܗܟܢܐ
48 ܐܠܐ ܐܦ ܒܗܕܐ ܬܫܬܒܚ ܩܕܡ ܡܪܝܡܐ
49 ܡܛܠ ܕܐܬܡ̣ܟܟܬ ܐܝܟ ܕܙ̇ܕܩ ܠܟ. ܘܠܐ ܦܚ̣ܡܬ ܢܦܫܟ ܥܠ ܙܕܝ̈ܩܐ. ܡܛܠ ܗܢܐ
ܝܬܝܪܐܝܬ ܬܫܬܒܚ.
50 ܡܛܠ ܕܕܘܝܘܬܐ ܣܓܝܐܬܐ ܢܬܕܘܘܢ ܥܡܘܪ̈ܘܗܝ ܕܥܠܡܐ ܒܐܚܪܝܬܐ. ܚܠܦ ܫܘܒܗܪܐ ܣܓܝܐܐ
ܕܐܫܬܒܗܪ
51 ܐܢܬ ܕܝܢ ܕܥܠ ܢܦܫܟ ܐܣܬ̣ܟܠ. ܘܥܠ ܬܫܒܚ̈ܬܗܘܢ ܕܐܝܠܝܢ ܕܕܡ̇ܝܢ ܠܟ ܒܥܝ
52 ܠܟܘܢ ܓܝܪ ܐܬܦܬܚ ܦܪܕܝܣܐ. ܘܐܬܢܨܒ ܐ̇ܝܠܝܐ ܕܚ̈ܝܐ. ܘܐܬܥܬܕ ܥܠܡܐ ܕܥܬܝܕ.
ܘܐܬܛܝܒ ܦܘܢܩܐ. ܘܐܬ̣ܒܢܝܬ ܡܕܝܢܬܐ. ܘܐܬܬܩܢ ܢܝܚܐ. ܘܐܫܬ̣ܟܠܠܬ ܛܒ̇ܘܬܐ ܘܫ̣ܠܡܬ
ܚܟܡܬܐ
53 ܘܥܩܪܐ ܐܬܚܬܡ ܡܢܟܘܢ ܘܟܘܪܗܢܐ ܕܥ̇ܟ ܡܢܟܘܢ. ܘܡܘܬܐ ܐܬܛܫܝ. ܘܫܝܘܠ ܥܪ̣ܩܬ.
ܘܚ̇ܒܠܐ ܐܬܛܥܝ
54 ܘܟܐ̈ܒܐ ܐܪܚܩܘ ܡܢܟܘܢ. ܘܒܫܘܠܡܐ ܐܬܚܙܝ ܣܝܡ̈ܬܐ ܕܚ̈ܝܐ
55 ܠܐ ܗܟܝܠ ܬܘܣܦ ܬܘܒ ܕܬܒܥܐ ܥܠ ܣܓ̈ܝܐܐ ܐܝܠܝܢ ܕܐܒ̇ܕܝܢ
56 ܡܛܠ ܕܗ̣ܢܘܢ ܢܣ̣ܒܘ ܚܐܪܘܬܐ ܘܐܣܠܝܘ ܠܡܪܝܡܐ. ܐܦ ܠܢܡܘܣܗ ܐܣܓܝܘ ܫ̣̇ܛܘ.
ܘܠܐܘܪ̈ܚܬܗ ܒܛ̇ܠܘ
57 ܐܦ ܠܚܣ̈ܝܘܗܝ ܕܫ̇ܘ
58 ܘܐܡ̣ܪܘ ܒܠܒܗܘܢ ܕܠܝܬ ܐܠܗܐ. ܟܕ ܡܕܥ ܝܕ̇ܥ̇ܝܢ ܕܡܡܬ ܡܝܬܝܢ
59 ܡܛܠ ܗܢܐ ܐܝܟ ܕܡܣܟܝܢ ܠܟܘܢ ܗܠܝܢ ܕܐܬܐܡܪ ܡܢ ܩܕܝܡ. ܗܟܢܐ ܐܦ ܠܗ̇ܢܘܢ ܨܗܝܐ
ܘܬܫܢܝܩܐ ܕܥܬܝܕ. ܠܐ ܓܝܪ ܨܒ̇ܐ ܡܪܝܡܐ ܕܢܐܒܕܘܢ ܒ̈ܢܝ ܐܢܫܐ
60 ܐܠܐ ܗܢ̇ܘܢ ܕܐܬܒܪܝܘ ܨ̇ܥܪܘ ܫܡܗ ܕܥ̇ܒܘܕܗܘܢ. ܘܒܛܝܒܘܬܐ ܟܦܪܘ ܘܠܐ ܐܘܕܝܘ ܠܝ̇.
ܕܥܬ̣ܕܬ ܠܗܘܢ ܚ̈ܝܐ
61 ܡܛܠ ܗܢܐ ܕܝܢܝ ܩܪ̣ܒ ܠܗ
62 ܗ̇ܘ ܕܠܐ ܐܘ̇ܕܥܬ ܠܣܓ̈ܝܐܐ. ܐܠܐ ܐܢ ܠܟ ܘܠܙܥܘܪ̈ܐ ܐܝܠܝܢ ܕܕܡ̇ܝܢ ܠܟ ܀ ܘܥ̇ܢܝܬ
ܘܐܡ̇ܪܬ
63 ܗܐ ܗܫܐ ܡܪܝܐ ܐܘ̇ܕܥܬܢܝ ܣܘܓܐܐ ܕܐܬܘ̈ܬܐ ܕܥܬܝܕ ܐܢܬ ܠܡܥܒܕ ܒܝܘܡ̈ܬܐ ܐܚܪ̈ܝܐ.
ܐܠܐ ܠܐ ܐܘܕܥܬܢܝ ܕܒܐ̇ܝܢܐ ܙܒܢܐ • ܀

Chapter 9

1 ܘܥ̣ܢܐ ܘܐܡ̣ܪ ܠܝ. ܡܡܫܚ ܡܫܘܚ ܒܢܦܫܟ ܕܟܕ ܬܚܙܐ ܕܥܒ̣ܪܬ ܡܢ̇ܬܐ ܚܕܐ ܡܢ ܐܬܘ̈ܬܐ
ܕܐܡܝܪ̈ܢ ܡܢ ܩܕܝܡ
2 ܗ̇ܝܕܝܢ ܐܣܬܟܠ ܕܗ̣ܘܝܘ ܙܒܢܐ ܗ̇ܘ ܕܒܗ ܥܬܝܕ ܡܪܝܡܐ ܕܢܦܩܘܕ ܥܠܡܐ ܕܡܢܗ ܐܬܥܒܕ
3 ܘܐܡܬܝ ܕܢܬܚܙܘܢ ܒܥܠܡܐ ܙܘ̈ܥܐ ܕܐܬܪ̈ܘܬܐ ܘܪܘܒܐ ܕܟܢ̈ܫܐ. ܘܢܟܠܐ ܕܥܡ̈ܡܐ.
ܘܫܓܘ̈ܫܝܐ ܕܡܕܒܪ̈ܢܐ. ܘܪܗܝܒܘܬܐ ܕܪ̈ܝܫܢܐ
4 ܗܝ̇ܕܝܢ ܐܬܒܝܢ. ܕܥܠ ܗܠܝܢ ܗܘ ܡܠܠ ܗܘܐ ܡܪܝܡܐ ܡܢ ܩܕܝܡ
5 ܐܝܟ̇ܢܐ ܓܝܪ ܕܟܠ ܡܕܡ ܕܗ̣ܘܐ ܒܥܠܡܐ. ܝܕܝܥ ܪܝܫܗ ܘܫܘܠܡܗ ܓܠ̣ܐ
6 ܗܟܢܐ ܐܦ ܙܒܢ̈ܘܗܝ ܕܡܪܝܡܐ. ܪ̈ܝܫܝܗܘܢ ܝܕܝܥܝܢ ܒܢܝ̈ܫܐ ܘܒܐܬ̈ܘܬܐ ܘܒܚ̈ܝܠܐ.
ܘܫܘܠܡܗܘܢ ܒܬܒܥܬܐ ܘܒܐܬ̈ܘܬܐ
7 ܘܢܗܘܐ ܟܠ ܡ̣ܢܘ ܕܢܚܐ ܘܟܠ ܕܢܫܟܚ ܕܢܥܪܘܩ. ܒܥ̇ܒ̈ܕܘܗܝ ܐܘ ܒܗܝܡܢܘܬܗ ܕܗܝܡܢ
8 ܗ̣ܘ ܢܫܬܚܪ ܡܢ ܩܝܢܕܘܢܘܣ ܕܐܬܐܡܪ ܡܢ ܩܕܝܡ. ܘܢܚܙܐ ܦܘܪܩܢܝ. ܒܐܪܥܝ ܘܒܬܚ̈ܘܡܝ
ܗܠܝܢ ܕܩ̇ܕܫܬ ܠܝ ܡܢ ܥܠܡ
9 ܘܗ̇ܝܕܝܢ ܢܬܕܡܪܘܢ ܐܝܠܝܢ ܕܐܗܡܝܘ ܗܫܐ ܡܢ ܐܘܪ̈ܚܬܝ. ܘܒܬܫܢܝܩܐ ܢܗܘܘܢ ܐܝܠܝܢ
ܕܒܣܪܘ̇ ܘܫܕܘ ܐܢܘܢ
10 ܟܠ ܐܝܠܝܢ ܓܝܪ ܕܠܐ ܝܕܥܘܢܝ ܒܚܝܝ̈ܗܘܢ ܟܕ ܡܛܐܒ ܗ̇ܘܝܬ ܠܗܘܢ
11 ܘܟܠ ܐܝܠܝܢ ܕܐܫܬܒܗܪܘ ܥܠ ܢܡܘܣܝ. ܐܝܠܝܢ ܕܐܝܬ ܗܘܐ ܠܗܘܢ ܚܐܪܘܬܐ
12 ܘܟܕ ܦܬܝܚ ܗܘܐ ܠܗܘܢ ܐܬܪܐ ܕܢܓܝܪܘܬ ܪܘܚܐ. ܘܠܐ ܐܣܬܟܠܘ ܐܠܐ ܐܗܡܝܘ. ܠܗܠܝܢ
ܡܬܒܥܐ ܗܘܐ ܠܗܘܢ ܕܡܢ ܒܬܪ ܡܘܬܐ ܢܕܥܘܢ
13 ܐܢܬ ܗܟܝܠ ܠܐ ܬܥܩܒ ܡܢ ܗܫܐ ܕܐ̇ܝܟܢ ܡܫܬܢܩܝܢ ܪ̈ܫܝܥܐ. ܐܠܐ ܒܥܝ̣ ܕܐܝܟ̇ܢܐ
ܚܐ̇ܝܢ ܙܕܝܩ̈ܐ ܗܠܝܢ ܕܕܝܠܗܘܢ ܗܘ ܥܠܡܐ. ܘܡܛܠܬܗܘܢ ܐܦ ܗ̣ܘܐ ܥܠܡܐ ܀
14 ܘܥ̇ܢܝܬ ܘܐܡ̇ܪܬ . ̇—̇—̇—
15 ܐܦ ܗܫܐ ܬܘܒ ܐܡ̇ܪ ܐܢܐ. ܘܡܢ ܒܬܪܟܢ ܬܘܒ ܐܡ̇ܪ ܐܢܐ. ܕܣܓܝܐܝܢ ܐܢܘܢ ܐܝܠܝܢ
ܕܐܒ̇ܕܝܢ ܡܢ ܐܝܠܝܢ ܕܚܐ̇ܝܢ
16 ܐܝܟ ܕܣ̇ܓܝ ܗܘܘ ܓ̈ܠܠܐ ܡܢ ܛܘܦܬܐ ܙܥܘܪܬܐ ܀
17 ܘܥ̣ܢܐ ܘܐܡ̣ܪ ܠܝ. ܐܝܟ ܐܬܪܐ̣ ܗܟܢܐ ܐܦ ܙܪ̈ܥܘܢܘܗܝ. ܘܐܝܟ ܗ̈ܒܒܐ̣ ܗܟܢܐ ܐܦ
ܨܘ̈ܒܥܢܐ. ܘܐܝܟ ܥ̇ܒܕܐ ܗܟܢܐ ܐܦ ܪ̈ܝܚܢܐ. ܘܐܝܟ ܐܟܪܐ ܗܟܢܐ ܐܦ ܐܕܪܐ
18 ܡܛܠ ܕܒܙܒܢܗ ܗܘܐ ܕܥܠܡܐ ܟܕ ܥܬ̣ܕܬ ܗ̣ܘܝܬ ܠܐܝܠܝܢ ܕܗܫܐ ܐܢܘܢ. ܡܢ ܩܕܡ ܕܢܗܘܘܢ
ܥ̈ܠܡܐ ܕܢܥܡܪܘܢ ܒܗ. ܘܠܐ ܐܢܫ ܩܡ ܠܘܩܒܠܝ. ܐܦ ܠܝܬ ܗܘܐ ܓܝܪ ܐܢܫ
19 ܘܗܫܐ ܕܐܬܒܪܝܘ ܥܠ ܥܠܡܐ ܕܡܬܩܢ. ܘܥܠ ܦܬܘܪܐ ܕܠܐ ܚܣ̇ܪ. ܘܥܠ ܢܡܘܣܐ ܕܠܐ
ܡܬܥܩܒ. ܐܬܚܒܠܘ ܒܥ̇ܒ̈ܕܝܗܘܢ
20 ܘܚ̇ܙܝܬܗ ܠܥܠܡܝ ܘܗܐ ܐܒܝܕ. ܘܠܬܒܝܠ ܕܝܠܝ ܘܗܐ ܗܘܬ ܒܩܝܢܕܘܢܘܣ. ܡܛܘܠ
ܗ̇ܘ̈ܦܟܝܗܘܢ ܕܥܡܘܪ̈ܝܗ̇
21 ܘܚܙ̇ܝܬ ܘܚ̇ܣܬ ܥܠ ܩܠܝܠ ܙܥܘܪ. ܘܐܚܝܬ ܠܝ ܛܘܛܝܬܐ ܡܢ ܣܓܘܠܐ. ܘܢܨܒܬܐ ܡܢ ܥܒܐ
ܣܓܝܐܐ ܀ ܀
22 ܢܐܒܕ ܗܟܝܠ ܣܘܓܐܐ̣. ܥܠ ܕܗ̣ܘܐ ܠܣܪܝܩܘܬܐ. ܘܬܬܢܛܪ ܛܘܛܝܬܐ ܕܝܠܝ. ܘܢܨܒܬܐ
ܕܝܠܝ. ܗܠܝܢ ܕܒܠܘܬܐ ܣܓܝܐܬܐ ܐܬܥܒܕܘ • ܀
23 ܐܢܬ ܕܝܢ ܐܢ ܬܦܪܘܫ ܫܒܥܐ ܝܘܡ̈ܝܢ ܐܚܪ̈ܢܝܢ . ܐܠܐ ܠܐ ܬܘܒ ܬܨܘܡ ܐܢܘܢ
24 ܘܙܠ ܠܦܩܥܬܐ ܕܗܒ̈ܒܐ. ܐܝ̇ܟܐ ܕܒܝܬܐ ܠܐ ܐܬܒܢܝ. ܘܐܟܘܠ ܡܢ ܗܒ̈ܒܐ ܕܦܩܥܬܐ
ܒܠܚܘܕ. ܘܒܣܪܐ ܠܐ ܬܛܥܡ. ܘܚܡܪܐ ܠܐ ܬܫܬܐ. ܐܠܐ ܗܒ̈ܒܐ ܒܠܚܘܕ
25 ܘܒܥܝ ܡܢ ܡܪܝܡܐ ܚܦܝܛܐܝܬ. ܘܐ̇ܬܐ ܐܢܐ ܠܘܬܟ̣. ܘܡܡܠܠ ܐܢܐ ܥܡܟ ܀
26 ܘܐ̇ܙܠܬ ܐܝܟ ܕܦܩܕܢܝ ܠܦܩܥܬܐ ܕܡܬܩܪܝܐ ܐܪܦܕ ܘܝܬܒ̇ܬ ܬܡܢ ܥܠ ܗܒ̈ܒܐ ܕܐܪܥܐ.
ܘܐ̇ܟܠܬ ܡܢ ܥܩ̇ܪ̈ܐ ܕܕܒܪܐ. ܘܗܘܬ ܠܝ ܡܐܟܘܠܬܗܘܢ ܠܣܒܥܐ ܀
27 ܘܗ̣ܘܐ ܡܢ ܒܬܪ ܫܒܥܐ ܝܘܡ̈ܝܢ̣. ܘܐܢܐ ܪܡ̣ܐ ܗ̇ܘܝܬ ܥܠ ܥܡܝܪܐ. ܘܫ̇ܪܝ ܗܘܐ ܬܘܒ
ܠܒܝ ܡܫܬܓܫ ܗܘܐ ܥܠܝ ܐܝܟ ܕܡܢ ܩܕܝܡ
28 ܘܐܬܦܬܚ ܦܘܡܝ. ܘܫ̇ܪܝܬ ܕܐܡ̇ܠܠ ܩܕܡ ܡܪܝܡܐ. ܘܐܡ̇ܕܬ
29 ܐܘ ܡܪܝܐ ܡܪܝ. ܡܬܓܠܝܘ ܐܬܓ̣ܠܝܬ ܠܐܒܗ̈ܬܢ ܒܡܕܒܪܐ ܕܣܝܢܝ ܟܕ ܢܦܩ̣ܘ ܗܘܘ ܡܢ
ܡܨܪܝܢ. ܘܟܕ ܥܒ̇ܪܝܢ ܗܘܘ ܒܡܕܒܪܐ ܒܐܪܥܐ ܕܠܝܬ ܒܗ̇ ܦܐܪ̈ܐ. ܘܠܐ ܥܒ̣ܪ ܒܗ̇ ܐܢܫ
ܘܐܡ̣ܪܬ ܠܗܘܢ
30 ܐܢܬ ܐܝܣܪܝܠ ܫܡܥܝܢܝ. ܘܙܪܥܗ ܕܝܥܩܘܒ ܨܘܬ ܠܡ̈ܠܝ
31 ܕܗܐ ܓܝܪ ܙ̇ܪܥ ܐܢܐ ܒܟܘܢ ܢܡܘܣܝ̣. ܘܢܥܒܕ ܒܟܘܢ ܦܐܪ̈ܐ ܕܙܕܝܩܘܬܐ. ܘܬܫܬܒܚܘܢ
ܒܗ ܠܥܠܡ
32 ܐܒܗ̈ܬܢ ܕܝܢ ܢܣܒ̣ܘ ܢܡܘܣܐ ܘܠܐ ܢܛܪܘܗܝ. ܘܦܘܩ̈ܕܢܐ ܘܠܐ ܥܒ̣ܕܘ ܐܢܘܢ. ܘܗܘܘ
ܠܗܘܢ ܦܐܪ̈ܘܗܝ ܕܢܡܘܣܟ ܕܠܐ ܐܒ̇ܕܝܢ. ܠܐ ܓܝܪ ܡܫܟܚܝܢ ܗܘܘ ܕܢܐܒܕܘܢ ܡܛܘܠ ܕܕܝܠܟ ܗܘ
33 ܗ̇ܢܘܢ ܕܝܢ ܕܢܣܒܘܗܝ ܐܒܕܘ. ܡܛܘܠ ܕܠܐ ܢܛ̣ܪܘ ܡܕܡ ܕܐܙܕܪܥ ܒܗܘܢ
34 ܘܗܢܐ ܢܡܘܣܐ ܐܝܬ. ܕܟܕ ܬܣܒ ܐܪܥܐ ܙܪܥܐ. ܐܘ ܝܡܐ ܐܠܦܐ. ܐܘ ܡܐܢܐ ܐܚܪܢܐ
ܕܡܬܬܣܝܡܐ ܒܗ ܡܐܟܘܠܬܐ. ܐܘ ܡܕܡ ܕܐܬܬܣܝܡ. ܐܘ ܡܕܡ ܕܐܬܢܛܪ
35 ܗܠܝܢ ܡܣܬܪܚܝܢ. ܗܠܝܢ ܕܝܢ ܕܩ̇ܒܠܘ ܐܢܘܢ ܡܩܘܝܢ. ܠܘܬܢ ܕܝܢ ܠܐ ܗܘܐ ܗܟܢܐ ܗ̣ܘܐ
36 ܐܠܐ ܚܢܢ ܐܝܠܝܢ ܕܢܣܒܢ ܢܡܘܣܐ ܘܚ̇ܛܝܢ ܐܒ̇ܕܝܢܢ ܥܡ ܠܒܢ ܗ̇ܘ ܕܩܒܠܗ
37 ܢܡܘܣܟ ܕܝܢ ܠܐ ܐ̇ܒܕ . ܐܠܐ ܡܟܬܪ ܒܬܫܒ̈ܚܬܗ ܀
38 ܘܟܕ ܗܠܝܢ ܡܡܠܠ ܗ̇ܘܝܬ ܒܠܒܝ̣. ܐ̇ܪܝܡܬ ܥܝܢ̈ܝ ܘܚܙ̇ܝܬ ܐܢܬܬܐ ܡܢ ܓܒܐ ܕܝܡܝܢܐ
ܟܕ ܡܪܩܕܐ ܗܘܬ̣ ܘܒܟܝܐ ܒܩܠܐ ܪܡ̇ܐ. ܘܒܢܦܫܗ̇ ܡܬܬܢܚܐ ܗܘܬ ܘܡܥܩܐ ܣ̇ܓܝ. ܘܡܐ̈ܢܝܗ̇
ܡܣܕܩܝܢ ܗܘܘ. ܘܥܦܪܐ ܪܡ̣ܐ ܗܘܐ ܥܠ ܪܝܫܗ̇
39 ܘܐܢܐ ܫܒܩ̇ܬ ܡܚܫ̈ܒܬܐ ܕܡܬܚܫܒ ܗܘ̇ܝܬ. ܘܐܬ̇ܦܢܝܬ ܠܘܬܗ̇ ܘܐܡ̇ܪܬ ܠܗ̇
40 ܠܡܢܐ ܒܟ̇ܝܐ ܐܢܬܝ ܘܡܥܩܐ ܐܢܬܝ ܒܢܦܫܟܝ
41 ܘܥ̣ܢܬ ܘܐܡ̣ܪܬ ܠܝ. ܫܒܘܩܝܢܝ ܡܪܝ ܘܐܒ̇ܟܐ ܥܠ ܢܦܫܝ. ܘܐܘܣܦ ܬܘܒ ܕܐܬܬܢܚ̣ ܡܛܠ
ܕܣ̇ܓܝ ܡܪܝܪܐ ܠܗ̇ ܠܢܦܫܝ. ܘܛܒ ܡܡܟܟܐ ܐܢܐ
42 ܘܐܢܐ ܐܡ̇ܪܬ ܠܗ̇. ܐܫܬܥܝ ܠܝ ܕܡܢܐ ܓܕܫܟܝ. ܘܥ̣ܢܬ ܘܐܡ̣ܪܬ ܠܝ
43 ܥܩܪܬܐ ܗ̇ܘܝܬ ܐܢܐ ܐܡܬܟ̣ ܘܠܐ ܝ̇ܠܕܬ̇. ܟܕ ܗܘܝܬ ܥܡ ܓܒܪܝ ܬܠܬܝܢ ܫܢ̈ܝܢ
44 ܘܐܢܐ ܕܝܢ ܒܟܠܝܘܡ ܘܒܟܠ ܫܥ̈ܝܢ ܒܗܝܢ ܒܗܠܝܢ ܬܠܬܝܢ ܫܢ̈ܝܢ ܒܥ̇ܝܐ ܗܘ̇ܝܬ ܘܡܬܟܫܦܐ
ܡܢ ܡܪܝܡܐ. ܒܐܝܡܡܐ ܘܒܠܠܝܐ
45 ܘܗ̣ܘܐ ܡܢ ܒܬܪܗܝܢ ܕܗܠܝܢ ܬܠܬܝܢ ܫܢ̈ܝܢ̣. ܫܡ̣ܥ ܐܠܗܐ ܒܩܠܗ̇ ܕܐܡܬܟ. ܘܚ̣ܙܐ
ܡܘܟܟܗ̇. ܘܚܪ ܒܐܘ̈ܠܨܢܝ ܘܝܗ̣ܒ ܠܝ ܒܪܐ. ܘܚ̇ܕܝܬ ܘܐܬܒ̇ܣܡܬ ܒܗ̣ ܣ̇ܓܝ ܐܢܐ ܘܓܒܪܝ̣
ܘܟܠܗܘܢ ܒܢ̈ܝ ܡܕܝܢܬܝ. ܘܫܒܚܢܝܗܝ ܠܚܝܠܬܢܐ
46 ܘܪܒܝܬܗ ܒܠܐܘܬܐ ܣܓܝܐܬܐ̇
47 ܘܟܕ ܪܒܐ̣. ܐܬ̇ܝܬ ܕܐ̇ܣܒ ܠܗ ܐܢܬܬܐ. ܘܥ̇ܒܕܬ ܝܘܡܐ ܕܡܫܪܝܐ ܘܒܣܡܐ ܪܒܐ

Chapter 10

1 ܘܗ̣ܘܐ ܕܟܕ ܥܠ ܒܪܝ ܠܓܢܘܢܗ̣. ܢܦ̣ܠ ܘܡ̣ܝܬ
2 ܘܐܢܐ ܕܝܢ ܣܚ̇ܦܬ ܐܢܘܢ ܠܫܪ̈ܓܐ. ܘܩܡ̇ܘ ܟܠܗܘܢ ܒܢ̈ܝ ܡܕܝܢܬܝ ܕܢܒܝܐܘܢܢܝ. ܘܐܢܐ
ܫ̇ܠܝܬ ܠܝ ܥܕܡܐ ܠܝܘܡܐ ܐܚܪܝܐ ܘܥܕܡܐ ܠܠܠܝܐ
3 ܘܡܢ ܒܬܪ ܕܕܡܟܘ ܟܘܠܗܘܢ ܘܣ̇ܒܪܝܢ ܗܘܘ ܕܐܦ ܐܢܐ ܕܡܟܐ ܗ̇ܘܝܬ. ܘܩ̇ܡܬ ܒܠܠܝܐ
ܘܥ̇ܪܩܬ. ܘܐܬ̇ܝܬ ܐܝܟ ܕܗܐ ܚ̇ܙܐ ܐܢܬ ܠܦܩܥܬܐ ܗܕܐ
4 ܘܡܬܚܫܒܐ ܐܢܐ ܕܬܘܒ ܠܐ ܐܥ̇ܘܠ ܠܗ̇ ܠܡܕܝܢܬܐ. ܐܠܐ ܕܗܪܟܐ ܐܗ̇ܘܐ̣. ܘܠܐ ܐܟܘܠ
ܘܠܐ ܐܫ̇ܬܐ. ܐܠܐ ܕܐܡܝܢܐܝܬ ܐܗ̇ܘܐ ܡܬܐܒܠܐ ܘܨܝܡ̇ܐ ܥܕܡܐ ܕܐܡ̇ܘܬ ܀ •
5 ܘܐܢܐ ܕܝܢ ܫܒ̇ܩܬ ܡܚ̈ܫܒܬܝ ܗܠܝܢ ܕܡܬܚܫܒ ܗ̇ܘܝܬ. ܘܥ̇ܢܝܬ ܒܪܘܓܙܐ ܘܐܡ̇ܪܬ ܠܗ̇
6 ܛܒ ܦܟܝܗܬܝ ܐܢܬܬܐ. ܡܢ ܟܘܠܗܝܢ ܢܫ̈ܐ. ܠܐ ܚ̇ܙܝܐ ܐܢܬܝ ܠܐܒܠܢ ܘܠܡܕܡ ܕܓܕܫܢ
7 ܕܗܐ ܨܗܝܘܢ ܐܡܐ ܕܟܠܢ ܐܝܬܝܗ̇ ܒܥܩܬܐ ܣܓܝܐܬܐ. ܘܒܡܘܟܟܐ ܪܒܐ ܡܡܟܟܐ
8 ܗܫܐ ܕܝܢ ܠܡܬܐܒܠܘ ܡܬܒܥܐ̣. ܟܠܢ ܡܬܐܒܠܝܢܢ. ܐܢܬ ܓܝܪ ܡܥܩܐ ܐܢܬܝ ܥܠ ܒܪܐ ܚܕ.
ܚܢܢ ܕܝܢ ܟܠܗ ܥܠܡܐ ܥܠ ܐܡܢ
9 ܫܐܠܝܗ̇ ܕܝܢ ܠܐܪܥܐ ܘܬܐܡܪ ܠܟܝ. ܡܛܠ ܕܗ̣ܝ ܚܝ̇ܒܐ ܕܬܬܐܒܠ. ܡܛܠ ܕܣܓ̈ܝܐܝܢ
ܐܢܘܢ ܕܗܘܘ ܥܠܝܗ̇
10 ܘܡܢ ܪܝܫ ܟܘܠܗܘܢ ܐܝܠܝܢ ܕܗܘܘ ܥܠܝܗ̇. ܘܐܚܪ̈ܢܐ ܐܝܠܝܢ ܕܐ̇ܬܝܢ̇ ܗܐ ܟܠܗܘܢ
ܠܐܒܕܢܐ ܐ̇ܙܠܝܢ. ܘܠܚ̇ܒܠܐ ܗ̇ܘܐ ܣܘܓܐܗܘܢ
11 ܡ̣ܢܘ ܗܟܝܠ ܚ̇ܝܒ ܕܝܬܝܪܐ̣ܝܬ ܢܬܐܒܠ ܗ̈ܝ ܕܗܢܐ ܟܘܠܗ ܣܘܓܐܐ ܐܘܒܕܬܝ̣. ܐܘ ܐܢܬ
ܕܥܠ ܚܕ ܡܬܐܒܠܐ ܐܢܬܝ
12 ܘܐܢ ܕܝܢ ܬܐܡܪ ܠܝ ܕܠܐ ܕܡ̇ܐ ܐܒܠܝ ܕܝܠܝ ܠܕܐܪܥܐ. ܡܛܠ ܕܐܢܐ ܦܐܪܗ̇ ܕܟܪܣܝ
ܐܘܒ̇ܕܬ. ܗ̇ܘ ܕܒܚܒ̈ܠܐ ܝ̇ܠܕܬ ܘܒܟܐ̈ܒܐ ܪܒܝ̇ܬ
13 ܐܪܥܐ ܓܝܪ ܐܝܟ ܟܝܢܗ̇ ܕܐܪܥܐ ܐܙ̣ܠ ܣܘܓܐܐ. ܕܐܬ̣ܐ ܠܗ̇ ܐܝܟ ܕܐܬ̣ܐ. ܘܐܢܐ ܕܝܢ
ܬܘܒ ܐܡ̇ܪ ܐܢܐ ܠܟܝ
14 ܐܝܟ̇ܢܐ ܕܐܢܬܝ ܒܠܐܘܬܐ ܝܠܕܬܝ̣. ܗܟܢܐ ܐܦ ܐܪܥܐ ܝܗ̣ܒܬ ܦܐܪ̈ܝܗ̇. ܡܢ ܪܝܫ
ܒܪܢܫܐ̣ ܠܗ̇ܘ ܕܥܒܕܗ
15 ܗܫܐ ܗܟܝܠ ܐܚܘܕܝ ܒܓܘܟܝ ܚܫܟܝ. ܘܒܚܝܠܐ ܣܝܒܪܝ ܒܝܫܬܐ ܕܓܕܫܬܟܝ
16 ܡܛܠ ܕܐܢ ܬܙܕܩܝܢܝܘܗܝ ܠܓܙܪ ܕܝܢ̣ܗ ܕܡܪܝܡܐ̣. ܐܦ ܠܒܪܟܝ ܬܩܒܠܝܢ ܒܙܒܢ.
ܘܬܫܬܒܚܝܢ ܒܢܫ̈ܐ
17 ܥܘܠ ܗܟܝܠ ܠܡܕܝܢܬܐ ܠܘܬ ܓܒܪܟܝ. ܘܥܢܬ ܘܐܡ̇ܪܐ ܠܝ
18 ܕܠܐ ܐܥ̇ܒܕ ܗܟܢܐ. ܘܠܐ ܐ̇ܥܘܠ ܠܡܕܝܢܬܐ. ܘܠܐ ܠܘܬ ܓܒܪܝ. ܐܠܐ ܗܪܟܐ ܐܡ̇ܘܬ ܀
19 ܘܐܘܣ̇ܦܬ ܬܘܒ ܕܐܡ̇ܠܠ ܥܡܗ̇. ܘܐܡ̇ܪܬ ܠܗ̇
20 ܠܐ ܐܢܬܬܐ ܠܐ ܐܢܬܬܐ ܠܐ ܬܥܒܕܝܢ ܦܬܓܡܐ ܗܢܐ. ܐܠܐ ܐܬܛܦܝܣܝ ܠܒ̣ܝܫܬܐ ܕܨܗܝܘܢ
ܘܐܬܒܝܐܝ ܡܛܠ ܟܐܒܗ̇ ܕܐܘܪܫܠܡ
21 ܗܐ ܓܝܪ ܚܙܝܬܝ ܡܩܕ̈ܫܝܢ ܕܚ̣ܪܒܘ ܘܡܕ̈ܒܚܝܢ ܕܐܣܬܚܦܘ ܘܗܝܟܠܢ ܕܐܣܬܬܪ.
22 ܘܬܫܡܫܬܢ ܕܒܛܠ̣ܬ ܘܬܫܒܘܚܬܢ ܕܐܫܬ̣ܩܠܬ ܘܫܘܒܗܪܢ ܕܢܦ̣ܠ ܘܢܘܗܪܗ̇ ܕܡܢܪܬܢ ܕܕܥ̣ܟ
ܘܩܒܘܬܐ ܕܕܝܬܩܐ ܕܐܬܚܛܦ̣ܬ ܘܩܕ̈ܝܫܝܢ ܕܐܬܛܡܐܘ. ܘܫܡܐ ܕܐܬܩܪܝ ܥܠܝܢ ܕܐܣܬܝܒ ܘܒ̈ܢܝ
ܚܐܪ̈ܝܢ ܕܐܨܛܥܪܘ ܘܟܗ̈ܢܝܢ ܕܝܩ̣ܕܘ ܒܢܘܪܐ ܘܠܘ̈ܝܝܢ ܕܐܫܬܒܝܘ ܘܒ̈ܬܘܠܬܢ ܕܐܬܛܡܐܘ
ܘܢܫ̈ܝ̇ܢ ܐܨܛܥܪ̈ܝ ܒܩܛܝܪܐ ܘܚܙ̈ܝܝܢ ܐܬܚܛܦܘ ܘܙܕܝ̈ܩܝܢ ܐܬܒܕܪܘ ܘܐܫܬܥ̇ܒܕܘ ܥ̈ܠܝܡܝܢ
ܘܚܝ̈ܠܬܢܝܢ ܐܬܕܘܝܘ
23 ܘܕܪܒܐ ܕܝܢ ܡܢ ܟܠܗܝܢ ܥܠ ܚܬܡܗ̇ ܕܨܗܝܘܢ. ܕܐܫܬܩܠ ܚܬܡܐ ܕܬܫܒܘܚܬܗ̇ ܗܫܐ̣.
ܘܐܫܬ̣ܠܡܬ ܒܐ̣ܝܕܐ ܕܐܝܠܝܢ ܕܣ̇ܢܝܢ ܠܢ
24 ܐܢܬ ܗܟܝܠ̣. ܫܕܝ ܡܢܟܝ ܣܘܓܐܐ ܕܟܐܒ̈ܝܟܝ. ܐܝܟ ܕܢܬܪܥܐ ܠܟܝ ܚܝܠܬܢܐ. ܘܕܢܢܝܚ
ܡܢܟܝ ܡܪܝܡܐ ܟܐܒ̈ܐ ܕܠܐܘܬܟܝ
25 ܘܗ̣ܘܐ ܕܟܕ ܡܡ̇ܠܠ ܗ̇ܘܝܬ ܥܡܗ̣̇. ܘܗܐ ܐ̈ܦܝܗ̇ ܢܗܪ̈ܢ ܗ̈ܘܝ ܣܓܝ. ܘܐܝܟ ܕܡܘܬܐ
ܕܒܪܩܐ ܗ̣ܘܐ ܠܗ ܚܙܘܐ ܕܦܪܨܘܦܗ̇. ܘܕܚ̇ܠܬ ܣܓ̇ܝ ܕܐܬܩܪܒ ܠܘܬܗ̇. ܘܠܒܝ ܛܒ ܬܡܝܗ
ܗܘܐ. ܘܟܕ ܡܬܚܫܒ ܐܢܐ ܕܡ̇ܢܘ ܗܢܐ ܚܙܘܐ̣
26 ܡܢ ܫܠܝܐ ܩܥܬ ܒܩܠܐ ܪܡ̇ܐ ܘܕܚܝܠܐ̣. ܐܝܟ ܕܬܙܘܥ ܟܠܗ̇ ܐܪܥܐ ܡܢ ܩܠܗ̇
27 ܘܚ̇ܙܝܬ ܘܗܐ ܬܘܒ ܠܐ ܡܬܚܙܝܐ ܗܘܬ ܠܝ ܐܢܬܬܐ. ܐܠܐ ܡܕܝܢܬܐ ܕܡܬܒܢܝܐ. ܘܐܬܪܐ
ܡܬܚܙܐ ܗܘܐ ܐܝܟ ܕܡܢ ܫܬܐ̈ܣܐ ܕܪ̈ܘܪܒܢ. ܘܕܚ̇ܠܬ ܘܩܥ̇ܝܬ ܒܩܠܐ ܪܡܐ ܘܐܡ̇ܪܬ
28 ܐܝ̇ܟܘ ܐܘܪܐܝܠ ܡܠܐܟܐ. ܗ̇ܘ ܕܡܢ ܝܘܡܐ ܩܕܡܝܐ ܐܬ̣ܐ ܗܘܐ ܠܘܬܝ. ܡܛܠ ܕܗ̣ܘ ܥܒ̣ܕ
ܠܝ ܕܐ̇ܬܐ ܠܣܘܓܐܐ ܕܙܘܥܬܐ ܗܕܐ. ܘܗܘܬ ܚܪܬܝ ܠܚܒܠܐ. ܘܒܥܘܬܝ ܠܚܣܕܐ ܀
29 ܘܥܕ ܗܠܝܢ ܡܡܠܠ ܗ̇ܘܝܬ. ܟܕ ܪܡ̣ܐ ܐܢܐ ܐܝܟ ܡܝܬܐ ܥܠ ܐܪܥܐ̣. ܐ̣ܬܐ ܠܘܬܝ
ܡܠܐܟܐ̇. ܗ̇ܘ ܕܐ̇ܬܐ ܗܘܐ ܠܘܬܝ ܡܢ ܩܕܝܡ. ܘܚܙܢܝ
30 ܟܕ ܪܡ̣ܐ ܐܢܐ ܥܠ ܐܪܥܐ. ܐܝܟ ܡܝܬܐ. ܘܡܕܥܝ ܡܫܢܝ ܗܘܐ. ܘܐܚܕܢܝ ܒܝܡܝܢܝ
ܘܚܝܠܢܝ ܘܐܩܝܡܢܝ ܥܠ ܪ̈ܓܠܝ. ܘܐܡ̣ܪ ܠܝ
31 ܡܐ ܠܟ. ܘܥܠ ܡܢܐ ܡܬܙܝܥ ܐܢܬ. ܘܠܡܢܐ ܐܫܬܢܝ ܪܥܝܢܟ̇. ܘܡܕܥܗ ܕܠܒܟ. ܘܐܡ̇ܪܬ
ܠܗ
32 ܡܛܘܠ ܕܫܒܩܬܢܝ. ܐܢܐ ܓܝܪ ܥܒ̇ܕܬ ܐܝܟ ܕܐܡ̣ܪܬ ܠܝ. ܐܦ ܢܦ̇ܩܬ ܠܦܩܥܬܐ. ܘܗܐ
ܚ̇ܙܝܬ ܘܚ̇ܙܐ ܐܢܐ ܡܕܡ ܕܠܐ ܡܫܟܚ ܐܢܐ ܕܐ̇ܦܫܩ. ܘܥ̣ܢܐ ܘܐܡ̣ܪ ܠܝ
33 ܩܘܡ ܥܠ ܪ̈ܓܠܝܟ ܘܐܘ̇ܕܥܟ. ܘܐܡ̇ܪܬ ܠܗ
34 ܡܠܠ ܡܪܝ. ܘܒܠܚܘܕ ܠܐ ܬܫܒܩܢܝ ܕܠܐ ܐܡܘܬ ܕܠܐ ܒܙܒܢܝ
35 ܡܛܠ ܕܚ̇ܙܝܬ ܡܕܡ ܕܠܐ ܝܕ̇ܥ ܗ̇ܘܝܬ. ܘܫܡ̇ܥ ܐܢܐ ܡܕܡ ܕܠܐ ܡܦܣ ܐܢܐ
36 ܐܘ ܕܠܡܐ ܡܕܥܝ ܡܟܕܒ ܒܝ. ܘܢܦܫܝ ܚܠܡܐ ܗܘ ܚܙ̇ܝܐ
37 ܗܫܐ ܕܝܢ ܒܥ̇ܐ ܐܢܐ ܡܢܟ ܡܪܝ̣. ܐܘܕܥܝܗܝ ܠܥ̣ܒܕܟ ܥܠ ܚܙܘܐ ܗܢܐ ܕܚܝܠܐ ܀ • •
38 ܘܥ̣ܢܐ ܘܐܡܪ ܠܝ. ܫܡܥܝܢܝ ܘܐ̇ܠܦܟ. ܘܐ̇ܓܠܐ ܠܟ ܥܠ ܐܝܠܝܢ ܕܕܚ̇ܠ ܐܢܬ. ܡܛܠ
ܕܡܪܝܡܐ ܓܠ̣ܐ̇ ܠܟ ܪ̈ܐܙܐ ܣܓ̈ܝܐܐ
39 ܚܙܗ̇ ܓܝܪ ܠܬܪܝܨܘܬܟ ܕܣܓܝ ܡܥܩ ܐܢܬ ܥܠ ܥܡܟ. ܘܣ̇ܓܝ ܡܬܐܒܠ ܐܢܬ ܥܠ ܥܡܟ.
ܘܣ̇ܓܝ ܡܬܐܒܠ ܐܢܬ ܥܠ ܨܗܝܘܢ
40 ܗܕܐ ܗܝ ܗܟܝܠ ܡܠܬܐ. ܐܢܬܬܐ ܗ̇ܝ ܕܐܬܚ̣ܙܝܬ ܠܟ ܡܢ ܩܕܡ ܩܠܝܠ
41 ܕܡܬܐܒܠܐ ܗܘܬ. ܘܫܪ̣ܝܬ ܠܡܒܝܐܘܬܗ̣̇
42 ܘܗܫܐ ܠܐ ܗܘܐ ܐܝܟ ܐܢܬܬܐ ܡܬܚܙܝܐ ܠܟ. ܐܠܐ ܐܬܚ̣ܙܝܬ ܠܟ ܐܝܟ ܡܕܝܢܬܐ ܕܡܬܒܢܝܐ
43 ܘܕܡܬܢܝܐ ܗܘܬ ܠܟ ܥܠ ܒܝ̣ܫܬܗ ܕܒܪܗ̇. ܗܢܐ ܗܘ ܦܘܫܩܐ
44 ܐܢܬܬܐ ܗ̇ܝ ܕܚ̣ܙܝܬ ܗܕܐ ܗܝ ܨܗܝܘܢ. ܕܗܫܐ ܚ̇ܙܐ ܐܢܬ ܕܐܝܟ ܡܕܝܢܬܐ ܡܬܒܢܝܐ
45 ܘܕܐܡ̣ܪܬ̇· ܠܟ ܥܠ ܢܦܫܗ̇ ܕܥܩܪܬ̇ܐ ܗܘܬ. ܬܠܬܝܢ ܫܢ̈ܝܢ. ܡܛܠ ܕܗܘܬ ܒܥܠܡܐ ܬܠܬܐ
ܐ̈ܠܦܝܢ ܫ̈ܢܝܢ. ܟܕ ܠܐ ܡܬܩܪܒ ܗܘܐ ܒܗ̇ ܩܘܪܒܢܐ
46 ܘܗ̣ܘܐ ܡܢ ܒܬܪ ܬܠܬܐ ܐܠ̈ܦܝܢ ܫܢ̈ܝܢ̣. ܫܠܝܡܘܢ ܒ̣ܢܐ ܡܕܝܢܬܐ. ܘܩܪܒ ܒܗ̇
ܩܘܪܒܢܐ. ܗܝ̇ܕܝܢ ܗ̣ܘ ܗ̣ܘܐ ܕܝ̣ܠܕܬ ܥܩܪܬܐ ܒܪܐ
47 ܘܕܐܡ̣ܪܬ ܠܟ ܕܪܒܝܬܗ ܒܥܠܡܐ. ܗܢܐ ܗ̣ܘܐ ܥܘܡܪܗ̇ ܕܐܘܪܫܠܡ
48 ܘܕܐܡܪܬ ܠܟ ܕܒܪܝ ܥܠ ܠܓܘ ܓܢܘܢܗ ܘܡܝܬ̣. ܗܕܐ ܗܝ ܡܦܘܠܬܗ̇ ܘܒܝ̣ܫܬܗ̇ ܕܐܘܪܫܠܡ
49 ܘܕܚ̣ܙܝܬ ܕܡܘܬܗ̇ ܕܐܝ̇ܟܢܐ ܡܬܐܒܠܐ ܥܠ ܒ̈ܢܝܗ̇. ܘܐܢܬ ܫ̣ܪܝܬ ܠܡܒܝܐܘܬܗ̇ ܥܠ ܡܕܡ
ܕܓܕܫܗ̇ ܀
50 ܘܗܫܐ ܚ̣ܙܐ ܡܪܝܡܐ ܕܡܢ ܟܠܗ̇ ܢܦܫܟ ܡܥܩ ܐܢܬ. ܘܡܢ ܟܘܠܗ ܠܒܟ ܟܐ̇ܒ ܠܟ ܥܠܝܗ̇.
ܘܚܘܝܟ ܢܘܗܪܐ ܕܬܫܒܘܚܬܐ ܘܫܘܦܪܗ̇ ܕܝܐܝܘܬܗ̇
51 ܡܛܠ ܗܢܐ ܐܡ̇ܪܬ ܠܟ ܕܬܩܘܐ ܠܝ ܒܦܩܥܬܐ. ܐܝ̇ܟܐ ܕܒܝܬܐ ܠܐ ܐܬܒܢܝ
52 ܝܕ̇ܥ ܗ̇ܘܝܬ ܓܝܪ ܕܥܬܝܕ ܗܘܐ ܡܪܝܡܐ ܕܢܚܘܐ ܠܟ ܗܠܝܢ ܟܠܗܝܢ
53 ܡܛܠ ܗܢܐ ܐܡ̇ܪܬ ܠܟ ܕܬܐܬܐ ܠܐܬܪܐ ܐܝ̇ܟܐ ܕܠܝܬ ܫܬܐܣܬܐ ܕܒܢܝܢܐ
54 ܠܐ ܓܝܪ ܡܫܟܚ ܗܘܐ ܥܒ̇ܕܐ ܕܒܪܢܫܐ ܕܢܩܘܐ ܒܐܬܪܐ ܐܝ̇ܟܐ ܕܥܬܝܕܐ ܗܘܬ ܡܕܝܢܬܐ
ܕܡܪܝܡܐ ܕܬܬܚܙܐ ܀
55 ܐܢܬ ܕܝܢ ܠܐ ܬܕܚܠ. ܘܠܐ ܢܬܬܙܝܥ ܠܒܟ. ܐܠܐ ܥܘܠ ܘܚܙܝ ܢܘܗܪܐ ܕܬܫܒܘܚܬܗ̇
ܘܪܒܘܬܗ ܕܒܢܝܢܗ̇ ܐܝܟ ܡܐ ܕܣ̇ܦܩܐ ܚܙܬܐ ܕܥܝ̈ܢܝܟ ܕܬܚܙܐ
56 ܘܡܢ ܒܬܪ ܗܠܝܢ ܬܫܡܥ ܐܝܟ ܡܐ ܕܣ̇ܦܩ ܫܡܥܐ ܕܐܕ̈ܢܝܟ ܕܬܫܡܥ
57 ܐܢܬ ܓܝܪ ܗ̣ܘܝܬ ܛܘܒܢܐ ܝܬܝܪ ܡܢ ܣܓ̈ܝܐܐ. ܘܐܫܬܡ̣ܗܬ ܠܘܬ ܡܪܝܡܐ ܐܝܟ ܙܥܘܪ̈ܐ
58 ܠܠܝܐ ܕܝܢ ܕܡܚܪ ܬܩܘܐ ܗܪܟܐ
59 ܘܢܚܘܐ ܠܟ ܡܪܝܡܐ ܚܙܘܐ ܕܓ̈ܠܝܢܐ. ܗܠܝܢ ܕܥ̇ܒܕ ܡܪܝܡܐ ܠܥܡܘܪ̈ܝܗ̇ ܕܐܪܥܐ
ܒܝܘܡ̈ܬܐ ܐܚܪ̈ܝܐ
60 ܘܕܡ̇ܟܬ ܬܡܢ ܠܠܝܐ ܐܚܪܢܐ ܐܝܟ ܕܦܩܕܢܝ

Chapter 11

1 ܘܗ̣ܘܐ ܒܠܠܝܐ ܬܢܝܢܐ ܚ̇ܙܝܬ ܚܙܘܐ. ܘܗܐ ܣ̇ܠܩ ܗܘܐ ܡܢ ܝܡܐ ܢܫܪܐ ܕܪܒ ܒܪܒܘܬܗ
ܣ̇ܓܝ. ܘܐܝܬ ܗܘܘ ܠܗ ܬܪܥܣܪ ܓ̈ܦܝܢ ܘܬܠܬܐ ܪ̈ܝܫܝܢ
2 ܘܚܙ̇ܝܬ ܘܗܐ ܡܬ̣ܚ ܓܦ̈ܘܗܝ ܒܟܠܗ̇ ܐܪܥܐ. ܘܟܘܠܗܝܢ ܪ̈ܘܚܐ ܕܫܡܝܐ ܠܘܬܗ ܢܫܒ̈ܢ
ܗ̈ܘܝ. ܘܥܢ̈ܢܐ ܠܘܬܗ ܡ̈ܬܟܢܫܢ ܗ̈ܘܝ
3 ܘܚ̇ܙܝܬ ܡܢ ܓܦ̈ܘܗܝ ܕܡܬܝܠܕܝܢ ܗܘܘ ܓ̈ܦܐ ܕܩܕܩ̈ܐ ܘܩܛܝܢ̈ܐ ܘܙܥܘܪ̈ܐ
4 ܘܪ̈ܝܫܘܗܝ ܕܝܢ ܫ̣ܠܝܢ ܗܘܘ. ܪܝܫܐ ܕܝܢ ܡܨܥܝܐ ܪܒ ܗܘܐ ܡܢ ܗܠܝܢ ܐܚܪ̈ܢܐ. ܒܪܡ
ܕܝܢ ܐܦ ܗ̣ܘ ܫ̣ܠܐ ܗܘܐ ܥܡܗܘܢ
5 ܘܚܙ̇ܝܬ ܘܗܐ ܢܫܪܐ ܦ̣ܩܕ ܠܓܦܘ̈ܗܝ ܐܝܟ ܕܢܫܬܠܛܘܢ ܥܠ ܟܠܗ̇ ܐܪܥܐ ܘܥܠ ܥ̇ܡܘܪ̈ܝܗ̇
6 ܘܚ̇ܙܝܬ ܕܐܝ̇ܟܢ ܡܫܬܥܒܕ ܗܘܐ ܠܗ ܟܠܡܕܡ ܕܬܚܝܬ ܫܡܝܐ. ܘܡܕܡ ܠܐ ܥ̇ܨܐ ܗܘܐ ܠܗ ܡܢ
ܒܪ̣̈ܝܬܐ ܕܥܠ ܐܪܥܐ
7 ܘܚ̇ܙܝܬ ܘܗܐ ܩܡ ܢܫܪܐ ܥܠ ܛܦܪ̈ܘܗܝ. ܘܫܒ̣ܩ ܩܠܐ ܠܓܦܘ̈ܗܝ ܘܐܡ̣ܪ ܠܗܘܢ. ܙܠܘ
ܐܫܬܠܛܘ ܥܠ ܟܠܗ̇ ܐܪܥܐ. ܗܫܐ ܕܝܢ ܫܠܘ
8 ܘܠܐ ܬܨܒܘܢ ܕܬܬܥܝܪܘܢ ܟܠܟܘܢ ܐܟܚܕܐ. ܐܠܐ ܕܡܟܘ ܟܠ ܚܕ ܚܕ ܡܢܟܘܢ ܒܕܘܟܬܗ.
ܘܒܙܒܢ ܙܒܢ ܬܬܥܝܪܘܢ
9 ܪ̈ܝܫܐ ܕܝܢ ܠܐܚܪܝܬܐ ܢܬܢܛܪܘܢ ܀
10 ܘܚ̇ܙܝܬ ܕܩܠܗ ܠܐ ܢܦ̇ܩ ܗܘܐ ܡܢ ܪ̈ܝܫܘܗܝ. ܐܠܐ ܡܢ ܡܨܥܬ ܦܓܪܗ
11 ܘܡ̇ܢܝܬ ܐܢܘܢ ܠܓܦ̈ܘܗܝ ܙܥܘܪ̈ܐ. ܘܐܦ ܗ̣ܢܘܢ ܗ̇ܘܝܢ ܗܘܘ ܬܡܢܝܐ • ܀
12 ܘܚ̇ܙܝܬ ܘܗܐ ܩܡ ܡܢ ܓܒܐ ܕܝܡܝܢܐ ܓܦܐ ܚܕ. ܘܐܫܬܠܛ ܥܠ ܟܘܠܗ̇ ܐܪܥܐ
13 ܘܚ̇ܙܝܬ ܕܐܬ̣ܐ ܫܘܠܡܗ ܘܐܬܚܒܠ̣. ܐܝܟ ܕܠܐ ܬܬܝܕܥ ܐܦ ܠܐ ܕܘܟܬܗ ܀ ܘܚ̇ܙܝܬ ܘܗܐ
ܩܡ ܓܦܐ ܬܢܝܢܐ. ܘܐܫܬܠܛ ܐܦ ܗ̣ܘ ܒܟܠܗ̇ ܐܪܥܐ̣. ܙܒܢܐ ܣܓܝܐܐ
14 ܘܗ̣ܘܐ ܕܟܕ ܐܫܬܠܛ ܐܬ̣ܐ ܫܘܠܡܗ ܕܢܬܚܒܠ ܐܝܟ ܩܕܡܝܐ ܀
15 ܘܗܐ ܩܠܐ ܐܫܬܡܥ ܠܗ ܕܐܡ̇ܪ
16 ܫܡ̣ܥ. ܐܢܬ ܗܘ ܕܟܘܠܗ ܙܒܢܐ ܗܢܐ ܐܚܕܬܗ̇ ܠܐܪܥܐ. ܗܕܐ ܣܒܪܬܐ ܐܣܬܒܪ. ܡܢ ܩܕܡ
ܕܬܬܚܒܠ
17 ܠܐ ܐܢܫ ܡܢ ܐܝܠܝܢ ܕܒܬܪܟ ܢܐܚܘܕ ܐܝܟ ܗܢܐ ܟܠܗ ܙܒܢܐ ܐܦ ܠܐ ܐܝܟ ܦܠܓܗ
18 ܘܚ̇ܙܝܬ ܘܗܐ ܩܡ̇ ܓܦܐ ܬܠܝܬܝܐ ܘܐܫܬܠܛ ܐܦ ܗ̣ܘ ܐܝܟ ܚܒܪ̈ܘܗܝ ܩܕܡ̈ܝܐ ܥܠ ܟܠܗ̇
ܐܪܥܐ. ܘܐܬܚܒܠ ܐܦ ܗ̣ܘ ܐܝܟ ܩܕܡ̈ܝܐ
19 ܘܗܟܢܐ ܓ̇ܕܫ ܗܘܐ ܠܟܠܗܘܢ ܓ̈ܦܐ ܕܚܕ ܚܕ ܡܢܗܘܢ ܢܫܬܠܛܘܢ ܘܬܘܒ ܢܬܚܒܠܘܢ ܀
20 ܘܚ̇ܙܝܬ ܘܗܐ ܒܙܒܢ ܓ̈ܦܐ ܙܥܘܪ̈ܐ ܐܦ ܗ̣ܢܘܢ ܩܡ̇ܘ ܡܢ ܓܒܐ ܕܝܡܝܢܐ. ܐܝܟ
ܕܢܐܚܕܘܢܗ̇ ܠܐܪܥܐ. ܘܡܢܗܘܢ ܐܚ̇ܕܝܢ ܗܘܘ. ܐܠܐ ܕܝܢ ܒܥܓܠ ܡܬܚܒܠܝܢ ܗܘܘ
21 ܘܡܢܗܘܢ ܩܝ̇ܡܝܢ ܗܘܘ ܐܠܐ ܠܐ ܐܚܝܕܝܢ ܗܘܘ ܫܘܠܛܢܐ
22 ܘܚ̇ܙܝܬ ܡܢ ܒܬܪ ܗܠܝ̣ܢ. ܘܬܪܥܣܪ ܓܦ̈ܘܗܝ ܐܬܚܒܠܘ ܗܘܘ. ܘܬܪܝܢ ܡܢ ܓ̈ܦܐ ܙܥܘܪ̈ܐ
23 ܘܠܐ ܐܫܬܚܪ ܡܕܡ ܡܢ ܦܓܪܗ ܕܢܫܪܐ. ܐܠܐ ܒܠܚܘܕ ܬܠܬܝܗܘܢ ܪ̈ܫܐ ܕܫ̣ܠܝܢ ܗܘܘ.
ܘܫܬܐ ܓ̈ܦܐ ܙܥܘܪ̈ܐ
24 ܘܚ̇ܙܝܬ ܘܗܐ ܡܢܗܘܢ ܡܢ ܓܦ̈ܐ ܙܥܘܪ̈ܐ ܐܬܦܪܫܘ ܬܪ̈ܝܢ ܓ̈ܦܐ. ܘܐܙܠܘ ܘܩ̇ܡܘ ܬܚܝܬ
ܪܝܫܐ ܕܒܓܒܐ ܕܝܡܝܢܐ. ܐܪܒܥܐ ܕܝܢ ܩܘܝܘ ܒܕܘܟܬܗܘܢ
25 ܘܚ̇ܙܝܬ ܘܗܐ ܗ̇ܢܘܢ ܐܪܒܥܐ ܓ̈ܦܐ ܙܥܘܪ̈ܐ ܡܬܚܫܒܝܢ ܗܘܘ ܕܢܩܘܡܘܢ ܘܢܐܚܕܘܢ ܫܘܠܛܢܐ
26 ܘܚ̇ܙܝܬ ܘܗܐ ܩܡ ܚܕ. ܐܠܐ ܒܥܓܠ ܐܬܚܒܠ
27 ܘܬܘܒ ܬܢܝܢܐ. ܐܠܐ ܐܦ ܗ̣ܘ ܐܬܚܒܠ ܒܥܓܠ ܝܬܝܪ ܡܢ ܩܕܡܝܐ
28 ܘܚ̇ܙܝܬ ܘܗܐ ܗ̇ܢܘܢ ܬܪܝܢ ܕܡܢܗܘܢ ܐܫܬܚܪܘ. ܡܬܚܫܒܝܢ ܗܘܘ ܡܢܗܘܢ ܐܦ ܗ̣ܢܘܢ
ܕܢܐܚܕܘܢ ܪܝܫܢܘܬܐ
29 ܘܥܕ ܗ̣ܢܘܢ ܡܬܚܫܒܝܢ ܗܘܘ ܕܢܫܬܠܛܘܢ ܥܠ ܐܪܥܐ. ܚܙ̇ܝܬ ܘܗܐ ܚܕ ܡܢ ܪ̈ܝܫܐ ܕܫ̣ܠܝܢ
ܗܘܘ. ܡܨܥܝܐ ܐܬܬܥܝܪ. ܗ̣ܘ ܕܝܢ ܪܒ ܗܘܐ ܡܢ ܬܪ̈ܝܗܘܢ ܪ̈ܝܫܐ ܐܚܪ̈ܢܐ.
30 ܠܬܪ̈ܝܗܘܢ ܥܡܗ
31 ܘܥܡ ܬܪܝܗܘܢ ܕܥܡܗ ܐܬܗܟܟ. ܘܐܟ̣ܠ ܐܢܘܢ ܠܬܪ̈ܝܗܘܢ ܓ̈ܦܐ ܙܥܘܪ̈ܐ ܗܠܝܢ ܕܡܬܚܫܒܝܢ
ܗܘܘ ܕܢܫܬܠܛܘܢ
32 ܗ̣ܘ ܕܝܢ ܗ̇ܘ ܪܝܫܐ ܐܚܕܗ̇ ܠܟܠܗ̇ ܐܪܥܐ. ܘܡܟܟ ܐܢܘܢ ܠܥܡܘܪ̈ܝܗ̇ ܒܥܠܡܐ ܣܓܝܐܐ.
ܘܐܬܚܝܠ ܥܠ ܬܒܝܠ ܝܬܝܪ ܡܢ ܟܠܗܘܢ ܓ̈ܦܐ ܕܗܘܘ
33 ܘܚ̇ܙܝܬ ܡܢ ܒܬܪ ܗܠܝܢ. ܘܗܐ ܡܢ ܫܠܝܐ ܪܝܫܐ ܗ̇ܘ ܡܨܥܝܐ ܐܬܚܒܠ ܐܦ ܗ̣ܘ ܐܝܟ ܕܐܦ
ܓܦ̈ܐ
34 ܐܫܬܚܪܘ ܕܝܢ ܬܪܝܢ ܪ̈ܝܫܐ. ܐܦ ܗܢ̣ܘܢ ܐܫܬܠܛܘ ܥܠ ܟܘܠܗ̇ ܐܪܥܐ ܘܥܠ ܥܡ̈ܘܪܝܗ̇
35 ܘܚ̇ܙܝܬ ܘܗܐ ܐܟ̣ܠ ܪܝܫܐ ܕܒܓܒܐ ܕܝܡܝܢܐ ܠܗ̇ܘ ܕܒܣܡܠܐ ܀
36 ܘܫܡ̇ܥܬ ܩܠܐ ܕܐܡ̇ܪ ܠܝ. ܚܘܪ ܠܩܘܒܠܟ ܥܙܪܐ. ܘܚܙܝ ܡܢܐ ܚ̇ܙܐ ܐܢܬ ܫܘܠܡܐ.
37 ܘܚ̇ܙܝܬ ܘܗܐ ܐܝܟ ܐܪܝܐ ܕܐܬܥܝܪ ܡܢ ܥܒܐ ܕܓ̇ܥܐ ܘܢܗ̇ܡ. ܘܫܡ̇ܥܬ ܕܐܝ̇ܟܢܐ ܫܒ̣ܩ
ܩܠܐ ܕܒܪܢܫܐ ܠܘܬ ܢܫܪܐ. ܘܡܠܠ ܘܐܡ̣ܪ ܠܗ
38 ܫܡ̣ܥ ܐܢܬ ܢܫܪܐ ܘܐ̇ܡܪ ܠܟ. ܐܡ̇ܪ ܠܟ ܡܪܝܡܐ
39 ܠܐ ܗܘܐ ܐܢܬ ܗܘ ܕܐܫܬ̣ܚܪܬ ܡܢ ܐܪ̈ܒܥܬܝܗܝܢ ܚܝ̈ܘܬܐ ܗܠܝܢ ܕܥܒ̣ܕܬ ܗ̣ܘܝܬ ܕܢܫܬܠܛܢ
ܥܠ ܥܠܡܝ. ܘܕܒܐ̈ܝܕܝܗܝܢ ܢܐܬܐ ܫܘܠܡܗܘܢ ܕܙܒ̈ܢܐ
40 ܐܢܬ ܕܝܢ ܪܒܝܥܝܐ ܐ̣ܬܝܬ. ܘܙܟ̣ܝܬ ܠܟܠܗܝܢ ܚܝܘ̈ܬܐ ܕܥ̣ܒܪ. ܘܐܬܚ̣ܝܠܬ ܥܠ ܥܠܡܐ
ܒܥܡ̈ܠܐ ܣܓܝܐ̈ܐ. ܘܥܠ ܟܠܗ̇ ܬܒܝܠ ܒܩܛܝܪܐ ܡܪܝܪܐ. ܘܒܢܟܠܐ ܥܡ̣ܪܬ ܒܬܒܝܠ ܙܒܢܐ
ܣܓܝܐܐ
41 ܘܕܢܬܗ̇ ܠܐܪܥܐ ܕܠܐ ܒܩܘܫܬܐ
42 ܒܙܬ ܓܝܪ ܘܚܛܦ̣ܬ ܠܥܢ̈ܘܝܐ ܘܫܪܝܪ̈ܐ. ܘܐܒܐ̣ܫܬ ܠܡܟ̈ܝܟܐ. ܘܣܢܝܬ ܠܬܪ̈ܝܨܐ.
ܘܪܚ̣ܡܬ ܠܕܓ̈ܠܐ. ܘܣܚ̣ܦܬ ܚܣ̈ܢܐ ܕܐܝܠܝܢ ܕܟܗܝܢܝܢ. ܘܡ̣ܟܟܬ ܫܘܪ̈ܐ ܕܐܝܠܝܢ ܕܠܐ
ܐܗܪܘܟ
43 ܘܣ̣ܠܩ ܨܥܪܟ ܠܘܬ ܡܪܝܡܐ. ܘܠܘܬ ܚܝܠܬܢܐ
44 ܘܚܪ ܡܪܝܡܐ ܒܙܒ̈ܢܘܗܝ ܘܗܐ ܫܠ̣ܡܘ. ܘܥܠܡ̈ܘܗܝ ܐܬܡܠܝܘ
45 ܡܛܠ ܗܢܐ ܡܬܚܒܠܘ ܬܬܚܒܠ ܐܢܬ ܢܫܪܐ. ܘܓ̈ܦܝܟ ܡܪ̈ܝܡܐ. ܘܓ̈ܦܝܟ ܙܥܘܪ̈ܐ
ܘܒܝ̣̈ܫܐ. ܘܪ̈ܝܫܝܟ ܡܪ̈ܝܪܐ ܘܛܦܪ̈ܝܟ ܒܝ̣̈ܫܬܐ. ܘܟܘܠܗ ܦܓܪܟ ܣ̣ܢܝܐ ܘܒܝ̣ܫܐ
46 ܡܛܠ ܕܬܬܢܝܚ ܘܬܬܩܠܠ ܟܠܗ̇ ܐܪܥܐ. ܡܐ ܕܝܢ ܕܐܬ̣ܦܨܝܬ ܡܢ ܩܛܝܪܐ ܕܡܣܟܝܐ ܠܕܝ̣ܢܐ
ܘܠܪ̈ܚ̣ܡܘܗܝ ܕܥ̇ܒܘܕܗ̇ ܀

Chapter 12

1 ܘܗ̣ܘܐ ܕܟܕ ܡܠܠ ܗܘܐ ܐܪܝܐ ܡ̈ܠܐ ܗܠܝܢ ܠܘܬ ܢܫܪܐ̣. ܚܙܝ̇ܬ
2 ܘܗܐ ܪܝܫܐ ܗ̇ܘ ܕܐܫܬܚܪ ܐܬܚܒܠ ܡܢ ܫܠܝܐ. ܘܗ̇ܝܕܝܢ ܗ̇ܢܘܢ ܬܪܝܢ ܓܦ̈ܐ ܕܐܙ̣ܠܘ
ܠܘܬܗ̣. ܩܡ̇ܘ ܐܝܟ ܕܢܫܬܠܛܘܢ. ܘܠܪ̈ܝܫܢܘܬܗܘܢ ܢܗܘܐ ܫܘܠܡܐ. ܘܫܓܘܫܝܐ ܬܗܘܐ ܡܠܝ̣ܐ
3 ܘܚ̇ܙܝܬ ܕܐܦ ܗ̣ܢܘܢ ܐܬܚܒܠܘ. ܘܟܠܗ ܦܓܪܗ ܕܢܫܪܐ ܝܩ̇ܕ ܗܘܐ. ܐܪܥܐ ܕܝܢ ܬܡܝܗܐ
ܗܘܬ ܣ̇ܓܝ. ܐܢܐ ܕܝܢ ܡܢ ܣܘܓܐܐ ܕܙܘܥܬܐ ܘܡܢ ܕܚܠܬܐ ܪܒܬܐ ܐܬ̇ܬܥܝܪܬ. ܘܐܡ̇ܪܬ
ܠܪܘܚܝ
4 ܕܐܢܬܝ ܥܒ̣ܕܬܝ ܠܝ ܗܠܝܢ ܟܠܗܝܢ̇ ܡܛܠ ܕܡܥܩܒܐ ܐܢܬ ܥܠ ܐܘܪ̈ܚܬܗ ܕܡܪܝܡܐ
5 ܘܗܐ ܡܫܪܝ ܐܢܐ ܒܢܦܫܝ. ܘܪܘܚܝ ܒܨܪܬ ܣ̇ܓܝ. ܘܠܐ ܐܫܬܚܪ ܒܝ ܚܝܠܐ ܐܦܠܐ ܩܠܝܠ ܡܢ
ܕܚܠܬܐ ܣܓܝܐܬܐ ܕܕܚ̇ܠܬ ܒܗܢܐ ܠܠܝܐ ܀
6 ܘܗܫܐ ܐܒ̇ܥܐ ܡܢ ܡܪܝܡܐ ܘܢܚܝܠܢܝ ܥܕܡܐ ܠܚܪܬܐ
7 ܘܐܡ̇ܪܬ. ܐܘ ܡܪܝܐ ܡܪܝ. ܐܢ ܐܫܟ̇ܚܬ ܪ̈ܚ̣ܡܐ ܒܥ̈ܝܢܝܟ ܘܐܢ ܫܪܝܪܐܝܬ ܐܝܬ ܠܝ
ܛܘܒܐ ܠܘܬܟ ܝܬܝܪ ܡܢ ܣܓ̈ܝܐܐ ܘܐܢ ܒܩܘܫܬܐ ܣܠ̣ܩܬ ܒܥܘܬܝ ܩܕܡ ܪܒܘܬܐ ܕܦܪܨܘܦܟ̣
8 ܚܝܠܝܢܝ ܘܐܘܕܥܝܢܝ ܠܝ ܠܥ̣ܒܕܟ ܦܘܫܩܗ ܘܦܘܪܫܢܗ ܕܚܙܘܐ ܗܢܐ ܕܚ̇ܙܝܬ. ܡܛܠ
ܕܡܠܝܐܝܬ ܬܒܝܐܗ̇ ܠܢܦܫܝ
9 ܠܘ ܓܝܪ ܕܫ̇ܘܐ ܐܢܐ̇. ܚܫܒܬܢܝ ܕܬܓܠܐ ܠܝ ܫܘܠܡܗܘܢ ܕܙܒ̈ܢܐ. ܘܚܪܬܗܘܢ ܕܥܕ̈ܢܐ •
܀ ܘܥܢ̣ܐ ܘܐܡ̣ܪ ܠܝ
10 ܗܢܘ ܦܘܫܩܗ ܕܚܙܘܐ ܕܚ̣ܙܝܬ
11 ܢܫܪܐ ܕܚܙ̣ܝܬ ܕܣܠ̣ܩ ܡܢ ܝܡܐ̣. ܗܕܐ ܗܝ ܡ̇ܠܟܘܬܐ ܪܒܝܥܝܬܐ ܗ̇ܝ ܕܐܬ̣ܚܙܝܬ ܒܚܙܘܐ
ܠܐܚܘܟ ܕܢܝܐܝܠ
12 ܐܠܐ ܠܐ ܐܬܦܫ̣ܩܬ ܠܗ ܐܝܟ ܕܡܦܫܩ ܐܢܐ ܠܟ ܗܫܐ. ܐܘ̣ ܐܝܟ ܕܦܫ̇ܩܬ ܠܟ • ܀ •
13 ܗܐ ܝܘܡ̈ܬܐ ܐܬ̇ܝܢ. ܘܬܩܘܡ ܡܠܟܘܬܐ ܥܠ ܐܪܥܐ. ܘܬܗܘܐ ܕܚܝܠܐ ܡܢ ܟܠܗܝܢ ܡܠܟܘ̈ܬܐ
ܕܗ̈ܘܝ ܡܢ ܩܕܡܝܗ̇
14 ܘܢܡܠܟܘܢ ܒܗ̇ ܬܪܥܣܪ ܡ̈ܠܟ̇ܝܢ ܚܕ ܒܬܪ ܚܕ
15 ܬܢܝܢܐ ܕܝܢ ܟܕ ܢܡܠܟ̣. ܗ̣ܘ ܢܐܚܘܕ ܙܒܢܐ ܝܬܝܪ ܡܢ ܗ̇ܢܘܢ ܬܪܥܣܪ
16 ܗܢܘ ܦܘܫܩܐ ܕܬܪܥܣܪ ܓ̈ܦܐ ܕܚ̣ܙܝܬ
17 ܘܡܛܠ ܕܚ̣ܙܝܬ ܩܠܐ ܕܡܡܠܠ ܗܘܐ ܘܠܐ ܢܦ̇ܩ ܗܘܐ ܡܢ ܪܝܫܗ ܕܢܫܪܐ ܐܠܐ ܡܢ ܡܨܥܬܗ
ܕܦܓܪܗ̣
18 ܗܕܐ ܗܝ ܡܠܬܐ. ܡܛܠ ܕܒܝܢܬ ܙܒܢܗ̇ ܕܡܠܟܘܬܐ ܗ̇ܝ̣ ܗ̈ܘܝܢ ܦܠܓܘ̈ܬܐ ܣܓܝܐ̈ܬܐ.
ܘܩܝܢܕܘܢܘܣ ܬܥܒܕ ܕܬܦ̣ܠ. ܘܠܐ ܬܦ̣ܠ ܗܝ̇ܕܝܢ. ܐܠܐ ܕܬܘܒ ܬܬܩܢ ܠܪܝܫܢܘܬܗ̇ ܩܕܡܝܬܐ
19 ܘܡܛܠ ܕܚ̣ܙܝܬ ܓ̈ܦܐ ܙܥܘܪ̈ܐ ܬܡܢܝܐ ܕܝܥܘ ܬܚܝܬ ܓܦܘ̈ܗܝ̣
20 ܗܕܐ ܗܝ ܡܠܬܐ. ܢܩܘܡܘܢ ܒܗ̇ ܓܝܪ ܬܡܢܝܐ ܡ̈ܠܟ̇ܝܢ̇. ܗܠܝܢ ܕܗ̇ܘܝܢ ܙܒܢܝ̈ܗܘܢ
ܩܠܝܠܝܢ. ܘܥܕܢ̈ܝܗܘܢ ܡܣܪܗܒܝܢ. ܘܬܪܝܢ ܡܢܗܘܢ ܢܐܒܕܘܢ
21 ܟܕ ܢܡܛܐ ܙܒܢܐ ܕܢܦܠܓ. ܘܐܪܒܥܐ ܢܬܢܛܪܘܢ ܠܙܒܢܐ. ܕܟܕ ܢܡܛܐ ܙܒܢܗ ܕܢܫܠܡ.
ܬܪܝܢ ܕܝܢ ܢܬܢܛܪܘܢ ܠܫܘܠܡܐ
22 ܘܡܛܠ ܕܚ̣ܙܝܬ ܒܗ ܬܠܬܐ ܪ̈ܝܫܝܢ ܕܫ̣ܠܝܢ̣
23 ܗܕܐ ܗܝ ܡܠܬܐ. ܒܚܪܬܗܘܢ ܕܙܒ̈ܢܐ ܢܩܝܡ ܡܪܝܡܐ ܬܠܬܐ ܡ̈ܠܟ̇ܝܢ. ܘܢܚܕܬܘܢ ܒܗ̇
ܣܓܝܐ̈ܬܐ. ܘܢܫܚܩܘܢܝܗ̇ ܠܐܪܥܐ
24 ܘܠܥܡܘܪ̈ܝܗ̇ ܒܥܠܡܐ ܣܓܝܐܐ. ܝܬܝܪ ܡܢ ܟܠܗܘܢ ܐܝܠܝܢ ܕܗܘܘ ܡܢ ܩܕܡܝܗܘܢ. ܡܛܠ
ܗܢܐ ܗ̣ܢܘܢ ܐܬܩܪܝܘ ܪ̈ܝܫܘܗܝ ܕܢܫܪܐ
25 ܗ̣ܢܘܢ ܐܢܘܢ ܓܝܪ ܕܡܚܕܬܝܢ ܪܘܫܥܗ. ܘܗ̣ܢܘܢ ܡܫܠܡܝܢ ܠܗ ܠܚܪܬܗ
26 ܘܡܛܠ ܕܚ̣ܙܝܬ ܠܗ̇ܘ ܚܕ ܪܫܐ ܪܒܐ ܕܐܬܚܒܠ̣. ܡܛܠ ܕܚܕ ܡܢܗܘܢ ܢܡܘܬ ܒܠܚܘܕ ܥܠ
ܥܪܣܗ. ܐܦ ܗ̣ܘ ܕܝܢ ܟܕ ܡܫܬܢܩ
27 ܗ̇ܢܘܢ ܕܝܢ ܬܪܝܢ ܕܐܫܬܚܪܘ̣ ܚܪܒܐ ܬܐܟܘܠ ܐܢܘܢ
28 ܡܛܠ ܕܚܪܒܗ ܕܚܕ ܬܐܟܘܠ ܠܚܒܪܗ . ܐܠܐ ܕܝܢ ܐܦ ܗ̣ܘ ܒܚܪܬܐ ܒܚܪܒܐ ܢ̇ܦܠ
29 ܘܡܛܠ ܕܚܙ̣ܝܬ ܓ̈ܦܐ ܬܪܝܢ ܕܐܙܠܘ ܠܘܬ ܪܝܫܐ ܕܒܓܒܐ ܕܝܡܝܢܐ
30 ܗܕܐ ܗܝ ܡܠܬܐ. ܗܠܝܢ ܐܢܘܢ ܕܦ̣ܪܫ ܡܪܝܡܐ ܠܫܘܠܡܗ. ܘܠܡܠܟܘܬܗܘܢ ܢܗܘܐ ܫܘܠܡܐ.
ܘܫܓܘܫܝܐ ܬܗܘܐ ܡܠ̣ܝܐ
31 ܐܝܟ ܕܚ̣ܙܝܬ • ܀ ܘܕܚܙܝܬ ܐܪܝܐ ܕܐܬܬܥܝܪ ܡܢ ܥܒܐ. ܕ̇ܓܥܐ ܘܢܗ̇ܡ ܘܡܡܠܠ ܠܘܬ
ܢܫܪܐ. ܘܡܟܣ ܗܘܐ ܠܗ ܥܠ ܥ̣ܘܠܗ. ܘܟܠܗܝܢ ܡ̈ܠܐ ܐܝܟ ܕܫܡ̣ܥܬ
32 ܗ̣ܘܝܘ ܡܫܝܚܐ̇. ܗ̇ܘ ܕܢܛ̇ܪ ܡܪܝܡܐ ܠܫܘܠܡܗܘܢ ܕܝܘܡ̈ܬܐ. ܗ̇ܘ ܕܕܢ̇ܚ ܡܢ ܙܪܥܗ
ܕܕܘܝܕ. ܘܢܐܬܐ ܘܢܡܠܠ ܥܡܗܘܢ. ܘܢܟܣ ܐܢܘܢ ܥܠ ܪܘܫܥܗܘܢ. ܘܥܠ ܡܒܐܫܢܘܬܗܘܢ ܢܟܘܢ
ܐܢܘܢ. ܘܢܣܕܘܪ ܩܕܡܝܗܘܢ ܥ̣ܘܠܗܘܢ
33 ܢܩܝܡ ܐܢܘܢ ܓܝܪ ܩܕܡܝ ܒܕܝ̣ܢܗܘܢ ܟܕ ܚ̈ܝܝܢ. ܘܢܗܘܐ ܟܕ ܢܟܣ ܐܢܘܢ ܗ̇ܝܕܝܢ ܢܚ̇ܒܠ
ܐܢܘܢ
34 ܠܥܡܝ ܕܝܢ ܕܐܫܬܚܪ ܢܦܪܘܩ ܒ̣ܪ̈ܚܡܐ ܠܐܝܠܝܢ ܕܩ̣ܘܝܘ ܒܬܚ̈ܘܡܝ. ܘܢܒܣܡ ܐܢܘܢ ܥܕܡܐ
ܕܢܐܬܐ ܫܘܠܡܐ ܕܝܘܡܗ ܕܕܝ̣ܢܐ ܥܠ ܗ̇ܘ ܕܡ̇ܠܠܬ ܥܡܟ ܡܢ ܩܕܝܡ̣
35 ܗܢܘ ܚܙܘܐ ܕܚܙ̣ܝܬ. ܘܗܢܘ ܦܘܫܩܗ
36 ܘܐܢܬ ܗܘ ܒܠܚܘܕܝܟ ܐܫܬܘ̣ܝܬ ܕܬܕܥ ܪܐܙܗ ܕܡܪܝܡܐ
37 ܟܬܘܒ ܗܟܝܠ ܒܣܦܪܐ ܗܠܝܢ ܟܠܗܝܢ ܕܚܙ̣ܝܬ. ܘܣ̣ܝܡ ܐ̈ܢܝܢ ܒܕܘܟܬܐ ܕܟܣܝܐ
38 ܘܐܠܦ ܐ̈ܢܝܢ ܠܚܟܝ̈ܡܘܗܝ ܕܥܡܟ. ܐܝܠܝܢ ܕܝ̣ܕܥܬ ܕܡܫܟܚܝܢ ܠܒܘ̈ܬܗܘܢ ܐܚ̇ܕܝܢ ܠܡܛܪ
ܪ̈ܐܙܐ ܗܠܝܢ
39 ܐܢܬ ܕܝܢ ܣܝܒܪ ܗܪܟܐ ܬܘܒ ܫܒܥܐ ܝܘܡ̈ܝܢ ܐܚܪ̈ܢܝܢ. ܡܛܠ ܕܢܬܓܠܐ ܠܟ ܡܕܡ ܕܨ̇ܒܐ
ܡܪܝܡܐ ܕܢܓܠܐ ܠܟ
40 ܘܐ̣ܙܠ ܠܗ ܡܢ ܠܘܬܝ ܀ ܘܗ̣ܘܐ ܕܟܕ ܚܙܘ ܥܡܐ ܕܥ̣ܒܪܘ ܫܒܥܐ ܝܘܡ̈ܝܢ ܘܠܐ ܐ̇ܬܝܬ
ܠܡܕܝܢܬܐ̣. ܐܬܟܢܫܘ ܟܠܗ ܥܡܐ. ܡܢ ܙܥܘܪܐ̣ ܥܕܡܐ ܠܪܒܐ. ܘܩ̇ܡܘ ܘܐܬܘ ܠܘܬܝ. ܘܥܢܘ
ܘܐܡ̇ܪܝܢ ܠܝ
41 ܡܢܐ ܚ̇ܛܝܢܢ ܠܟ. ܐܘ ܡܢܐ ܐܒܫܢܢ ܠܟ̇. ܕܫܒܩܬܢ ܘܝܬ̣ܒܬ ܠܟ ܒܐܬܪܐ ܗܢܐ
42 ܐܢܬ ܗܘ ܓܝܪ ܐܫܬܚ̣ܪܬ ܠܢ ܡܢ ܟܘܠܗܘܢ ܢܒ̈ܝܐ̣. ܐܝܟ ܣܓܘܠܐ ܡܢ ܩܛܦܐ. ܘܐܝܟ
ܫܪܓܐ ܒܐܬܪܐ ܚܫܘܟܐ. ܘܐܝܟ ܠܡܐܢܐ ܕܚ̈ܝܐ ܠܐܠܦܐ ܡܐ ܕܩܝ̇ܡܐ ܒܡܚܫܘܠܐ
43 ܐܘ ܠܐ ܣ̇ܦܩܢ ܠܢ ܒܝ̈ܫ̣ܬܐ ܕܓܕ̈ܫܢ. ܐܠܐ ܕܐܦ ܐܢܬ ܬܫܒܩܢ
44 ܘܐܢ ܕܝܢ ܫܒ̇ܩ ܐܢܬ ܠܢ̣. ܦܩܚ ܗܘܐ ܠܢ ܕܐܠܘ ܝܩ̈ܕܢ ܐܦ ܚܢܢ ܒܝܩܕܢܗ̇ ܕܨܗܝܘܢ
45 ܠܐ ܗܘܐ ܓܝܪ ܡܝܬ̇ܪܝܢܢ ܡܢ ܗ̇ܢܘܢ ܕܡܝܬܘ ܬܡܢ.. ܘܒ̇ܟܝܬ ܒܩܠܐ ܪܡ̇ܐ. ܘܥ̇ܢܝܬ
ܘܐܡ̇ܪܬ ܠܗܘܢ
46 ܐܬܠܒܒ ܐܝܣܪܝܠ. ܘܠܐ ܬܟܪܐ ܠܟ ܒܝܬܗ ܕܝܥܩܘܒ
47 ܐܝܬܘܗܝ ܓܝܪ ܕܘܟܪܢܟܘܢ ܩܕܡ ܡܪܝܡܐ. ܘܚܝܠܬܢܐ ܠܐ ܛܥ̇ܐ ܠܟܘܢ ܠܥܠܡ
48 ܐܢܐ ܕܝܢ ܠܐ ܫܒܩܬܟܘܢ. ܘܠܐ ܫ̇ܒܩ ܐܢܐ ܠܟܘܢ. ܐܠܐ ܐ̇ܬܝܬ ܠܐܬܪܐ ܗܢܐ ܕܐܒ̇ܥܐ
ܥܠ ܚܘܪܒܗ̇ ܕܨܗܝܘܢ. ܘܕܐܫܐܠ ܪ̈ܚ̣ܡܐ ܥܠ ܡܘܟܟܗ ܕܒܝܬ ܡܩܕܫܢ
49 ܘܗܫܐ̣ ܙܠ̣ܘ ܟܘܠ ܐܢܫ ܠܒܝܬܗ. ܘܐܢܐ ܐ̇ܬܐ ܐܢܐ ܠܘܬܟܘܢ ܡܢ ܒܬܪ ܗܠܝܢ ܝܘܡ̈ܬܐ
50 ܘܐܙܠܘ ܥܡܐ ܠܡܕܝܢܬܐ ܐܝܟ ܕܐܡ̇ܪܬ ܠܗܘܢ
51 ܐܢܐ ܕܝܢ ܝܬ̇ܒܬ ܒܦܩܥܬܐ̣ ܫܒܥܐ ܝ̈ܘܡܝܢ. ܐܝܟ ܕܦܩܕܢܝ. ܘܐ̇ܟܠ ܗ̇ܘܝܬ ܡܢ ܗܒ̈ܒܐ
ܕܕܒܪܐ ܒܠܚܘܕ. ܘܡܢ ܥ̇ܩܪ̈ܐ ܗ̣ܘܐ ܡܙܘܢܝ ܒܗ̇ܢܘܢ ܝܘܡ̈ܬܐ ܀

Chapter 13

1 ܘܗ̣ܘܐ ܡܢ ܒܬܪ ܫܒܥܐ ܝܘܡ̈ܝ̣ܢ ܘܚ̇ܙܝܬ ܚܙܘܐ ܒܠܠܝܐ
2 ܘܗܐ ܪܘܚܐ ܪܒܬܐ ܩܡ̣ܬ ܒܝܡܐ ܐܝܟ ܕܬܫܓܘܫ ܐܢܘܢ ܠܟܠܗܘܢ ܓܠܠܘ̈ܗܝ
3 ܘܚ̇ܙܝܬ ܘܗܐ ܗ̣ܝ ܪܘܚܐ ܐܣܩ̣ܬ ܡܢ ܠܒܗ ܕܝܡܐ ܐܝܟ ܕܡܘܬܐ ܕܒܪܢܫܐ. ܘܚ̇ܙܝܬ ܘܗܐ
ܦ̣ܪܚ ܗܘܐ ܗ̣ܘ ܗ̇ܘ ܒܪܢܫܐ ܥܡ ܥܢ̈ܢܐ ܕܫܡܝܐ. ܘܠܐ̇ܝܟܐ ܕܡܦܢܐ ܗܘܐ ܐܦܘ̈ܗܝ ܕܢܚܘܪ
ܘܢܚܙܐ̣. ܪܐ̇ܬ ܗܘܐ ܟܘܠ ܡܕܡ ܡܢ ܩܕܡ ܚܙܘܗ
4 ܘܠܐܝ̇ܟܐ ܕܢܦ̇ܩ ܗܘܐ ܩܠܐ ܕܦܘܡܗ̣. ܫܝ̇ܚܝܢ ܗܘܘ ܟܘܠܗܘܢ ܐܝܠܝܢ ܕܫ̇ܡܥܝܢ ܗܘܘ
ܩܠܗ ܐܝܟ ܕܫ̇ܝܚܐ ܩܪܘܬܐ ܡܐ ܕܡܪܝܚܐ ܒܗ̇ ܢܘܪܐ
5 ܘܚܙ̇ܝܬ ܡܢ ܒܬܪ ܗܠܝܢ̣. ܘܗܐ ܐܬܟܢܫܘ ܣܘܓܐܐ ܕܒܢܝ̈ܢܫܐ ܕܠܝܬ ܠܗܘܢ ܡܢܝܢܐ. ܡܢ
ܐܪܒܥ ܪ̈ܘܚܝ ܫܡܝܐ̣. ܐܝܟ ܕܢܩܪܒܘܢ ܥܡ ܒܪܢܫܐ ܗ̇ܘ ܕܣ̣ܠܩ ܡܢ ܝܡܐ
6 ܘܚܙ̇ܝܬ ܕܝܢ ܕܓ̣ܙܪ ܠܗ ܛܘ̣ܪܐ ܪܡ̇ܐ ܘܦ̣ܪܚ ܘܩܡ ܥܠܘܗܝ
7 ܐܢܐ ܕܝܢ ܒܥ̇ܝܬ ܕܐܚܙܐ ܐܬܪܐ ܐܘ ܕܘܟܬܐ ܡܢ ܐܝ̇ܟܐ ܕܐܬܓܙܪ ܛܘ̣ܪܐ ܗ̇ܘ̣. ܘܠܐ
ܐܫ̇ܟܚܬ
8 ܘܡܢ ܒܬܪ ܗܠܝܢ ܚ̇ܙܝܬ̣. ܘܗܐ ܟܘܠܗܘܢ ܗ̇ܢܘܢ ܕܐܬܟܢܫܘ ܕܢܩܪܒܘܢ ܥܡܗ ܕܚ̇ܠܝܢ ܗܘܘ
ܣܓܝ. ܒܪܡ ܕܝܢ ܡܡܪܚܝܢ ܗܘܘ ܐܝܟ ܕܢܩܪܒܘܢ
9 ܘܟܕ ܚ̣ܙܐ ܚܐܦܐ ܕܡܬܝܗ ܕܣܘܓܗܘܢ ܕܐ̣ܬܐ̣. ܠܐ ܐܪܝܡ ܐܝ̣ܕܗ ܐܦ ܠܐ ܪܘܡܚܐ ܐܚܝܕ
ܗܘܐ. ܘܠܐ ܡܕܡ ܡܢ ܟܠ ܡܐ̈ܢܐ ܕܩܪܒܐ. ܐܠܐ ܚ̣ܙܝܬ
10 ܕܐܝ̇ܟܢܐ ܫܒ̇ܩ ܗܘܐ ܡܢ ܦܘܡܗ ܒܠܚܘܕ ܐܝܟ ܓ̈ܠܠܐ ܕܢܘܪܐ. ܘܡܢ ܣܦܘ̈ܬܗ ܪܘܚܐ
ܕܫܠܗܒܝܬܐ. ܘܡܢ ܠܫܢܗ ܪܡ̇ܐ ܗܘܐ ܓܘܡܪ̈ܐ ܕܥܠܥܠܐ. ܘܗܠܝܢ ܐܬܚܠܛܘ ܟܠܗܘܢ ܐܟܚܕܐ
ܓ̈ܠܠܐ ܕܢܘܪܐ ܘܪܘܚܐ ܕܫܠܗܒܝܬܐ. ܘܣܘܓܐܐ ܕܥܠܥܠܐ
11 ܘܢܦ̣ܠܘ ܥܠ ܚܐܦܐ ܕܡܐܬܝܗ ܕܗ̇ܘ ܥܡܐ ܣܓܝܐܐ. ܕܡܛܝܒ ܗܘܐ ܕܢܩܪܒ. ܘܐܘܩܕ ܐܢܘܢ
ܠܟܘܠܗܘܢ ܐܝܟ ܕܡܢ ܫܠܝܐ̣. ܡܕܡ ܠܐ ܢܬܚܙܐ ܡܢ ܗ̇ܘ ܣܘܓܐ ܕܟܢܫܐ ܕܠܝܬ ܗܘܐ ܠܗ
ܡܢܝܢܐ. ܐܠܐ ܐܢ ܒܠܚܘܕ ܚܠ̣ܐ ܕܩܛܡܐ̇. ܘܪܝܚܐ ܕܬܢܢܐ. ܘܚ̇ܙܝܬ ܘܬܡ̇ܗܬ ܀
12 ܘܡܢ ܒܬܪ ܗܠܝܢ̣. ܚܙ̇ܝܬ ܠܗ̇ܘ ܒܪܢܫܐ ܕܢܚ̣ܬ ܡܢ ܛܘ̣ܪܐ ܗ̇ܘ. ܘܩ̇ܪܐ ܗܘܐ ܠܘܬܗ
ܣܘܓܐܐ ܕܟܢܫܐ ܐܚܪܢܐ ܕܫܠܡܐ
13 ܘܡܬܩܪܒܝܢ ܗܘܘ ܠܘܬܗ ܕܡ̈ܘܬܐ ܕܒܢܝܢ̈ܫܐ ܣܓ̈ܝܐܐ. ܡܢܗܘܢ ܚ̇ܕܝܢ ܗܘܘ ܕܝܢ.
ܘܡܢܗܘܢ ܟܡܝܪܝܢ ܘܡܢܗܘܢ ܐܣܝܪܝܢ. ܘܡܢܗܘܢ ܡܝܬܝܢ ܠܐܝܠܝܢ ܕܡܬܩܪܒܝܢ. ܘܐܢܐ ܕܝܢ ܡܢ
ܣܘܓܐܐ ܕܙܘܥܬܐ ܐܬܬܥܝܪܬ ܀ ܘܒܥ̇ܝܬ ܡܢ ܡܪܝܡܐ ܘܐܡ̇ܪܬ
14 ܐܢܬ ܗܘ ܕܡܢ ܒܪܫܝܬ ܚܘܝܬܝܗܝ ܠܥ̣ܒܕܟ ܬܡܝ̈ܗܬܐ ܗܠܝܢ. ܘܟܕ ܠܐ ܫ̇ܘܐ ܐܢܐ ܚܫܒܬܢܝ
ܕܬܩܒܠܝܗ̇ ܠܒܥܘܬܝ
15 ܘܗܫܐ ܓܠܝ ܠܝ ܬܘܒ ܦܘܫܩܗ ܕܚܙܘܐ ܗܢܐ
16 ܐܝܟ ܕܡܬܚܫܒ ܐܢܐ ܓܝܪ ܒܡܕܥܝ̣. ܘܝ ܠܐܝܠܝܢ ܕܡܫܬܚܪܝܢ ܒܗ̇ܢܘܢ ܝܘܡ̈ܬܐ. ܘܣ̇ܓܝ
ܬܘܒ ܝܬܝܪܐܝܬ̣. ܘܝ ܠܐܝܠܝܢ ܕܠܐ ܡܫܬܚܪܝܢ
17 ܡܛܠ ܓܝܪ ܕܠܐ ܐܫܬܚܪܘ ܢܬܬܥܝܩܘܢ
18 ܒܡܕܡ ܕܢܛܝܪ ܠܐܝܠܝܢ ܕܡܫܬܚܪܝܢ ܒܝܘ̈ܡܬܐ ܐܚܪ̈ܝܐ. ܘܗ̣ܢܘܢ ܕܝܢ ܠܐ ܡܡܛܝܢ
ܠܗܝܢ. ܐܦ ܠܐܝܠܝܢ ܕܐܫܬܚܪܘ
19 ܡܛܠ ܗܢܐ ܘܝ. ܚ̇ܙܝܢ ܓܝܪ ܩܘܢܕܝܢܘܣ ܪ̈ܘܪܒܐ̣. ܥܡ ܐܘ̈ܠܨܢܐ ܣܓ̈ܝܐܐ ܐܝܟ
ܕܡܚܘܝܢ ܚ̈ܙܘܐ ܗܠܝܢ
20 ܒܪܡ ܕܝܢ ܦܩܚ ܗܘ ܕܢܩܘܡ ܐܢܫ ܒܩܝܢܕܘܢܣ ܘܢܐܬܐ ܠܗܝܢ ܠܗܠܝܢ. ܐܘ ܕܢܥܒܪ ܐܝܟ
ܥܢܢܐ ܡܢ ܥܠܡܐ. ܘܠܐ ܢܚܙܐ ܡܕܡ ܕܓ̇ܕܫ ܒܫܘܠܡܗܘܢ ܕܙܒܢ̈ܐ ܀
21 ܘܥ̣ܢܐ ܘܐܡ̣ܪ ܠܝ ܐܦ ܦܘܫܩܗ ܕܚܙܘܟ ܐܡ̇ܪ ܠܟ. ܐܦ ܥܠ ܐܝܠܝܢ ܕܡܠ̣ܠܬ ܐܓ̇ܠܐ ܠܟ
22 ܡܛܠ ܕܐܡ̣ܪܬ ܥܠ ܐܝܠܝܢ ܕܡܫܬܚܪܝܢ ܘܥܠ ܐܝܠܝܢ ܕܠܐ ܡܫܬܚܪܝ̣ܢ. ܗܕܐ ܗܝ ܡܠܬܐ
23 ܗ̇ܘ ܕܡܣܝܒܪ ܩܘܢܕܘܢܘܣ ܒܗ̇ܘ ܙܒܢܐ̣. ܗ̣ܘ ܡܢܛܪ ܠܐܝܠܝܢ ܕܒܩܝܢܕܘܢܘܣ ܪܡ̣ܝܢ.
ܠܐܝܠܝܢ ܕܐܝܬ ܠܗܘܢ ܥ̇ܒ̈ܕܐ ܘܗܝܡܢܘܬܐ ܠܘܬ ܡܪܝܡܐ ܘܚܝܠܬܢܐ
24 ܚܙܝ ܗܟܝܠ ܕܐܬܝܗܒ ܛܘܒܐ ܠܐܝܠܝܢ ܕܐܫܬܚܪܘ ܝܬܝܪ ܡܢ ܐܝܠܝܢ ܕܡܝܬܘ
25 ܦܘܫܩܗ ܕܝܢ ܕܚܙܘܟ ܗܢܘ. . ܡܛܠ ܕܚܙ̣ܝܬ ܓܒܪܐ ܕܣ̇ܠܩ ܡܢ ܠܒܗ ܕܝܡܐ
26 ܗ̣ܘܝܘ ܗ̇ܘ ܕܢܛ̇ܪ ܡܪܝܡܐ ܠܙܒ̈ܢܐ ܣܓܝܐ̈ܐ. ܗ̇ܘ ܕܒܐܝܕܗ ܢܦܪܩܝܗ̇ ܠܒܪܝܬܗ.
ܘܗ̣ܘ ܢܥܒܪ ܠܐܝܠܝܢ ܕܐܫܬܚܪܘ
27 ܘܕܚ̣ܙܝܬ ܕܡܢ ܦܘܡܗ ܢܦ̇ܩܐ ܗܘܬ ܪܘܚܐ ܕܢܘܪܐ ܘܕܥܠܥܠܐ
28 ܘܕܠܐ ܕܝܢ ܐܚܝܕ ܗܘܐ ܒܐ̣ܝܕܗ ܪܘܡܚܐ ܘܠܐ ܡܐܢܐ ܕܩܪܒܐ. ܘܚ̇ܒܠ ܠܣܘܓܐܐ ܕܡܬܝܬܗ
ܕܗ̇ܘ ܟܢܫܐ ܕܐ̇ܬܐ ܕܢܥܒܕ ܥܡܗ ܩܪܒܐ. ܗܕܐ ܗܝ ܡܠܬܐ
29 ܗܐ ܝܘܡ̈ܬܐ ܐ̇ܬܝܢ. ܐܡܬܝ ܕܢܥܒܕ ܡܪܝܡܐ ܕܢܦܪܘܩ ܠܐܝܠܝܢ ܕܥܠ ܐܪܥܐ
30 ܬܐܬܐ ܬܘܗܬܐ ܣܓܝܐܬܐ ܥܠ ܥܡܘܪ̈ܝܗ̇ ܕܐܪܥܐ
31 ܘܢܬܚܫܒܘܢ ܕܢܩܪܒܘܢ ܚܕ ܥܡ ܚܕ. ܡܕܝܢܬܐ ܥܡ ܡܕܝܢܬܐ. ܘܐܬܪܐ ܥܡ ܐܬܪܐ. ܘܥܡܐ
ܥܡ ܥܡܐ. ܘܡܠܟ̇ܘܬܐ ܥܡ ܡܠܟܘܬܐ
32 ܘܢܗ̇ܘܐ ܟܕ ܢܗ̈ܘܝܢ ܗܠܝܢ ܐܬܘ̈ܬܐ ܕܩܕ̇ܡܬ ܐܡ̇ܪܬ ܠܟ. ܗ̇ܝܕܝܢ ܢܬܓܠܐ ܒܪܝ ܗ̇ܘ
ܕܚܙ̣ܝܬ ܐܝܟ ܓܒܪܐ ܕܣ̇ܠܩ
33 ܘܟܕ ܢܫܡܥܘܢ ܥܡܡ̈ܐ ܟܠܗܘܢ ܩܠܗ ܢܫܒܩܘܢ ܟܠ ܐܢܫ ܡܢܗܘܢ ܐܬܪܗ ܘܩܪܒܐ ܕܒܝܢܬܗܘܢ
34 ܘܢܬܟܢܫܘܢ ܐܟܚܕܐ ܟܢܫܐ ܕܠܝܬ ܠܗ ܡܢܝܢܐ. ܐܝܟ ܕܚ̣ܙܝܬ ܕܨ̇ܒܝܢ ܕܢܐܬܘܢ ܘܢܥܒܕܘܢ
ܩܪܒܐ ܥܡ ܓܒܪܐ ܗ̇ܘ
35 ܗ̣ܘ ܕܝܢ ܢܩܘܡ ܥܠ ܪܝܫ ܛܘ̣ܪܐ ܕܨܗܝܘܢ
36 ܘܨܗܝܘܢ ܕܝܢ ܬܐܬܐ. ܘܬܬܓܠܐ ܠܟܘܠ ܟܕ ܡܥܬܕܐ ܘܒܢ̣ܝܐ. ܐܝܟ ܕܚ̣ܙܝܬ ܛܘ̣ܪܐ
ܕܐܬܓܙܪ ܕܠܐ ܒܐܝܕ̈ܝܢ
37 ܗ̣ܘ ܕܝܢ ܒܪܝ̣. ܢܟܣ ܠܥܡ̈ܡܐ ܗܠܝܢ ܕܐܬܘ ܥܠ ܪܘܫܥܗܘܢ. ܗ̇ܢܘܢ ܕܐܬܕܡܝܘ
ܠܥܠܥܠܐ. ܘܢܣܕܘܪ ܩܕܡܝܗܘܢ ܥ̇ܒ̈ܕܝܗܘܢ ܒܝ̣̈ܫܐ. ܘܬܫܢܝܩܐ ܗ̇ܘ ܕܥܬܝܕܝܢ ܕܢܫܬܢܩܘܢ
38 ܡܢ ܒܬܪܟܢ ܕܝܢ ܗ̇ܘ ܕܐܬܕܡܝ ܠܫܠܗܒܝܬܐ̣. ܢܘܒܕ ܐܢܘܢ ܕܠܐ ܥܡܠܐ. ܒܢܡܘܣܗ ܕܗ̇ܘ
ܕܐܬܕܡܝ ܠܢܘܪܐ ܀
39 ܘܕܚܙܝܬܝܗܝ ܕܩ̇ܪܐ ܘܡܟܢܫ ܠܘܬܗ ܣܘܓܐܐ ܕܟܢܫܐ ܐܚܪܢܐ ܕܫܠܡܐ̣
40 ܗ̣ܢܘܢ ܐܢܘܢ ܬܫܥܐ ܫܒ̈ܛܝܢ ܘܦܠܓܗ. ܗܠܝܢ ܕܐܫܬܒܝܘ ܗܘܘ ܡܢ ܐܪܥܗܘܢ ܒܝܘ̈ܡܬܗ
ܕܝܘܫܝܐ ܡ̇ܠܟܐ. ܗܠܝܢ ܕܫ̣ܒܐ ܣܠܒܢܣܪ ܡ̇ܠܟܐ ܕܐܬܘܪ̈ܝܐ. ܘܐܝܬܝ ܐܢܘܢ ܠܥܒܪܗ ܕܢܗܪܐ
ܦܪܬ ܘܐܫܬܒܝܘ ܠܐܪܥܐ ܐܚܪܬܐ.
41 ܐܬܚܫܒܘ ܗܘܘ ܓܝܪ ܗ̣ܢܘܢ ܒܝܢܬܗܘܢ. ܘܐܬܡܠܟܘ ܗܢܐ ܡܠ̣ܟܐ̣. ܕܢܫܒܩܘܢ ܣܘܓܐܐ
ܕܥܡ̈ܡܐ ܘܢܐܙܠܘܢ ܠܐܬܪܐ ܓܘܝܐ. ܐܝ̇ܟܐ ܕܡܢ ܝܘܡ̈ܘܗܝ ܠܐ ܥܡ̣ܪܬ ܬܡܢ ܫܪܒܬܐ
ܕܒ̈ܢܝܢܫܐ
42 ܕܐܦܢ ܬܡܢ ܢܛܪܘܢ ܢܡܘܣܗܘܢ ܗ̇ܘ ܕܠܐ ܢܛܪܘܗܝ ܗܘܘ ܒܐܪܥܗܘܢ ܀
43 ܘܥܠܘ ܗܘܘ ܕܝܢ ܒܡ̈ܥܠܢܐ ܐ̈ܠܝܨܐ ܕܦܪܬ
44 ܥ̣ܒܕ ܠܗܘܢ ܓܝܪ ܡܪܝܡܐ ܗܝ̇ܕܝܢ ܬܕܡܪ̈ܬܐ. ܟ̇ܠܐ ܗܘܐ ܓܝܪ ܡܦܩܢ̈ܘܗܝ ܕܢܗܪܐ ܥܕܡܐ
ܕܥ̣ܒܪܘ ܟܘܠܗܘܢ
45 ܕܢܐܙܠܘܢ ܗܘܘ ܕܝܢ ܒܝܒܫܐ . ܐܘܪܚܐ ܣܓܝܐܐ ܗܘܬ ܠܡܐܙܠ̣ ܡܪܕܐ ܫܢܬܐ ܚܕܐ
ܘܦܠܓܗ̇. ܗ̣ܘ ܕܝܢ ܗ̇ܘ ܐܬܪܐ ܡܬܩܪܐ ܐܪܙܦ. ܣܘܦܗ ܕܥܠܡܐ
46 ܘܥܡ̣ܪܘ ܬܡܢ ܥܕܡܐ ܠܙܒܢܐ ܐܚܪܝܐ. ܘܗܝ̇ܕܝܢ ܬܘܒ ܕܥܬܝܕܝܢ ܕܢܐܬܘܢ̣
47 ܬܘܒ ܡܪܝܡܐ ܢܟܠܐ ܡܦܩ̈ܢܘܗܝ ܕܢܗܪܐ ܦܪܬ. ܐܝܟ ܕܢܫܟܚܘܢ ܢܥܒܪܘܢ. ܡܛܠ ܗܢܐ ܗܘ
ܚܙ̣ܝܬ ܣܘܓܐܐ ܕܟܢܫܐ ܕܡܬܟܢܫ ܒܫܠܡܐ
48 ܐܠܐ ܐܦ ܐܝܠܝܢ ܕܐܫܬܚܪܘ ܡܢ ܥܡܟ ܢܐܚܘܢ. ܐܝܠܝܢ ܕܡܫܬܟܚܝܢ ܒܬܚ̈ܘܡܝ ܩܕ̈ܝܫܐ
49 ܘܢܗܘܐ ܕܝܢ ܕܟܕ ܢܘܒܕ ܣܘܓܐܐ ܕܥܡ̈ܡܐ ܕܐܬܟܢܫܘ̣ ܢܓܢ ܥܠ ܥܡܐ ܕܐܫܬܚܪ
50 ܘܗ̇ܝܕܝܢ ܢܚܘܐ ܐܢܘܢ ܬܕܡܪ̈ܬܐ ܝܬܝܪ̈ܬܐ ܀
51 ܘܐܢܐ ܬܘܒ ܐܡ̇ܪܬ ܠܗ. ܐܘ ܡܪܝܐ ܡܪܝ. ܗܕܐ ܐܘܕܥܝܢܝ. ܡܛܠ ܡܢܐ ܚܙ̇ܝܬܗ ܠܓܒܪܐ
ܕܡܢ ܠܒܗ ܕܝܡܐ ܣ̇ܠܩ • • ܀ ܘܥ̣ܢܐ ܘܐ̣ܡܪ ܠܝ
52 ܐܝ̇ܟܢܐ ܕܠܐ ܡ̣ܨܐ ܐܢܫ ܕܢܒܨܐ ܘܢܫܟܚ ܐܘ ܢܕܥ ܡܕܡ ܕܒܥܘܡ̈ܩܘܗܝ ܕܝܡܐ̣. ܗܟܢܐ ܠܐ
ܡܫܟܚ ܐܢܫ ܡܢ ܐܝܠܝܢ ܕܥܠ ܐܪܥܐ ܕܢܚܙܝܘܗܝ ܠܒܪܝ ܐܘ ܠܐܝܠܝܢ ܕܥܡܗ̇. ܐܠܐ ܐܢ ܒܗ̇ܘ
ܙܒܢܐ ܒܝܘܡܗ
53 ܗܢܘ ܦܘܫܩܗ ܕܚܙܘܐ ܕܚ̣ܙܝܬ. ܡܛܠ ܗܢܐ ܐܬܓܠܝ ܠܟ ܗܠܝܢ̇ ܠܟ ܒܠܚܘܕܝܟ
54 ܡܛܠ ܕܫܒ̣ܩܬ ܐܝܠܝܢ ܕܕܝܠܟ ܐ̈ܢܝܢ. ܘܐܬܒܛܠ ܠܟ ܥܠ ܐܝܠܝܢ ܕܕܝܠܝ ܐ̈ܢܝܢ.
ܘܐܝܠܝܢ ܕܕܢܡܘܣܐ ܐ̈̇ܢܝܢ ܒܥ̣ܝܬ.
55 ܚܝ̈ܝܟ ܓܝܪ ܒܚܟܡܬܐ ܕܒ̣ܪܬ. ܘܠܣܟܘܠܬܢܘܬܐ ܩܪ̣ܝܬ ܐܡܝ
56 ܡܛܠ ܗܢܐ ܚܘܝܬܟ ܗܠܝܢ. ܐܓܪܐ ܓܝܪ ܠܘܬ ܡܪܝܡܐ. ܢܗܘܐ ܕܝܢ ܡܢ ܒܬܪ ܬܠܬܐ ܝܘܡ̈ܝܢ
ܐܡܠܠ ܥܡܟ ܐܚܪ̈ܢܝܬܐ. ܘܐܦܫܩ ܠܟ ܬܕܡܪ̈ܬܐ ܐܚܪ̈ܝܬܐ ܀ ܀
57 ܘܐ̇ܙܠܬ ܘܗ̇ܠܟܬ ܒܦܩܥܬܐ ܣ̇ܓܝ. ܘܡܫܒܚ ܗܘ̇ܝܬ ܘܡܘܕܐ ܠܡܪܝܡܐ̇. ܥܠ ܬܕܡܪ̈ܬܐ
ܕܥܒ̣ܕ ܒܙܒܢ ܙܒܢ
58 ܘܡܕܒܪ ܙܒ̈ܢܐ ܘܡܕܡ ܕܐ̇ܬܐ ܒܙܒ̈ܢܐ. ܘܝܬ̇ܒܬ ܬܡܢ ܬܠܬܐ ܝܘܡ̈ܝܢ

Chapter 14

1 ܘܗ̣ܘܐ ܡܢ ܒܬܪ ܗܠܝܢ̣. ܘܐܢܐ ܝܬ̇ܒ ܗ̇ܘܝܬ ܬܚܝܬ ܒܠܘܛܐ
2 ܘܗܐ ܩܠܐ ܢܦܩ̣ ܡܢ ܣܢܝܐ ܕܠܘܩܒܠܝ̣ ܘܥܢܐ ܘܐܡ̣ܪ ܠܝ. ܥܙܪܐ ܥܙܪܐ̣. ܘܐܡ̇ܪܬ ܗܐ
ܐܢܐ. ܘܩܡ̇ܬ ܥܠ ܪ̈ܓܠܝ. ܘܐܡ̣ܪ ܠܝ
3 ܡܬܓܠܝܘ ܐܬ̇ܓܠܝܬ ܡܢ ܣܢܝܐ̇. ܘܡ̇ܠܠܬ ܥܡ ܡܘܫܐ ܟܕ ܡܫܥܒܕ ܗܘܐ ܥܡܝ ܒܡܨܪܝܢ
4 ܘܫ̇ܕܪܬܗ ܘܐܦܩܗ ܠܥܡܝ ܡܢ ܡܨܪܝܢ. ܘܐܝܬܝܗ ܠܡܕܒܪܐ ܘܐܣܩܗ ܠܛܘܪ ܣܝܢܝ. ܘܐܚ̇ܕܬܗ
ܠܘܬܝ ܝܘܡ̈ܬܐ ܣܓܝܐ̈ܐ
5 ܘܦܫ̇ܩܬ ܠܗ ܬܕܡܪ̈ܬܐ ܣܓܝܐ̈ܬܐ. ܘܐܘ̇ܕܥܬܗ ܪ̈ܐܙܐ ܕܙܒ̈ܢܐ. ܘܚ̇ܘܝܬܗ ܫܘܠܡܗܘܢ
ܕܥ̈ܕܢܐ. ܘܦ̇ܩܕܬܗ ܘܐܡ̇ܪܬ ܠܗ
6 ܕܗܠܝܢ ܡ̈ܠܐ̣. ܡܢܗܝܢ ܬܟܣܐ ܘܡܢܗܝܢ ܬܓܠܐ ܀
7 ܘܗܫܐ ܠܟ ܐܡ̇ܪ ܐܢܐ ܥܙܪܐ
8 ܐܬ̈ܘܬܐ ܕܩܕ̇ܡܬ ܚ̇ܘܝܬܟ. ܘܚܙ̈ܘܢܐ ܕܚܙ̣ܝܬ ܘܦܘܫܩܗܘܢ ܕܫܡ̣ܥܬ. ܣܝ̣ܡ ܐܢܘܢ
ܒܠܒܟ ܘܛܫܐ ܐܢܘܢ.
9 ܐܢܬ ܓܝܪ ܡܫܬܩܠ ܐܢܬ ܡܢ ܒܢܝ̈ܢܫܐ. ܘܬܗܘܐ ܡܟܝܠ ܥܡ ܒܪܝ. ܘܥܡ ܐܝܠܝܢ ܕܕܡ̇ܝܢ
ܠܟ ܥܕܡܐ ܕܢܫܠܡܘܢ ܙܒ̈ܢܐ
10 ܥܠܡܐ ܓܝܪ ܐܘܒܕܗ̇ ܠܥܠܝܡܘܬܗ. ܘܙܒ̈ܢܐ ܩ̣ܪܒܘ ܠܡܐܣܒ
13 ܗܫܐ ܗܟܝܠ ܦܩܕܝܗܝ ܠܒܝܬܟ. ܘܐܪܬܝܗܝ ܠܥܡܟ. ܘܒܝܐܐ ܐܢܘܢ ܠܥܢܘܝ̈ܝܗܘܢ. ܘܣܟܠ
ܠܚܟܝܡ̈ܝܗܘܢ. ܘܫܒܘܩ ܡܟܝܠ ܚ̈ܝܐ ܗܠܝܢ ܕܚܒܠܐ
14 ܘܫܪܝ ܡܢܟ ܝܘܩܪܐ ܕܒܢܝ̈ܢܫܐ. ܘܫܕܝ ܡܚܫ̈ܒܬܐ ܕܡܘܬܐ. ܘܫܠܘܚ ܡܟܝܠ ܟܝܢܐ
ܕܟܪܝܗܘܬܐ. ܘܣ̣ܝܡ ܠܚܕ ܓܒܐ ܡܚܫ̈ܒܬܐ ܗܠܝܢ ܕܐ̈ܠܨܢ ܠܟ. ܘܐܣܬܪܗܒ ܕܬܫܢܐ ܡܢ ܗܠܝܢ
ܙܒ̈ܢܐ
15 ܒܝܫ̣̈ܬܐ ܓܝܪ ܕܚ̣ܙܝܬ ܕܗ̈ܘܝ ܗܫܐ̣. ܬܘܒ ܡܢ ܒܬܪܟܢ ܕܒܝ̈ܫܢ ܡܢܗܝܢ ܗ̈ܘܝܢ
16 ܟܡܐ ܓܝܪ ܕܒܨܪ ܥܠܡܐ ܡܢ ܣܝܒܘܬܗ̣. ܗܟܢܐ ܣ̈ܓܝܢ ܒܝܫ̣̈ܬܐ ܥܠ ܥܡܘܪ̈ܝܗ̇ ܕܐܪܥܐ
17 ܝܬܝܪܐܝܬ ܓܝܪ ܡܬܪܚܩ ܫܪܪܐ. ܘܕܓܠܘܬܐ ܡܬܩܪܒܐ. ܡܢ ܟܕܘ ܓܝܪ ܗܐ ܡܣܬܪܗ̣ܒ ܕܢܐܬܐ
ܢܫܪܐ ܗ̇ܘ ܕܚܙܝܬ ܒܚܙܘܐ ܀
18 ܘܥܢ̇ܝܬ ܘܐܡ̇ܪܬ. ܐܡ̇ܠܠ ܩܕܡܝܟ ܡܪܝܐ
19 ܗܐ ܐܢܐ ܐܙ̇ܠ ܐܢܐ ܐܝܟ ܕܦܩܕܬܢܝ. ܘܐܪܬܝܘܗܝ ܠܥܡܐ ܗܢܐ ܕܩ̇ܝܡ. ܠܐܝܠܝܢ ܕܝܢ
ܕܬܘܒ ܡܬܝܠܕܝܢ̣. ܡ̣ܢܘ ܡܪܬܐ ܠܗܘܢ
20 ܥܠܡܐ ܓܝܪ ܣ̣ܝܡ ܒܚܫܘܟܐ. ܘܥܡܘܪ̈ܘܗܝ ܕܠܐ ܢܘܗܪܐ
21 ܢܡܘܣܟ ܓܝܪ ܐܝܩܕ ܘܐܢܫ ܠܐ ܝܕ̇ܥ ܥ̇ܒ̈ܕܐ ܕܥܒ̣ܕܬ. ܐܘ ܡܕܡ ܕܥܬܝܕ ܐܢܬ ܕܬܥܒܕ
22 ܐܢ ܗܟܝܠ ܐܫܟ̇ܚܬ ܪ̈ܚܡܐ ܩܕܡܝܟ̣. ܐܪܡܐ ܒܝ ܡܪܝ ܪܘܚܐ ܩܕܝܫܐ. ܘܐܟܬܘܒ ܟܘܠ ܡܕܡ
ܕܗ̣ܘܐ ܒܥܠܡܐ. ܡܢ ܪܝܫ. ܟܠ ܕܟܬܝܒ ܗܘܐ ܒܢܡܘܣܟ ܕܢܬܡܨܘܢ ܒ̈ܢܝ ܐܢܫܐ ܢܫܟܚܘܢ
ܫܒܝܠܐ. ܘܐܝܠܝܢ ܕܨ̇ܒܝܢ ܕܢܐܚܘܢ̣ ܒܐܚܪܝܬܐ ܢܕܥܘܢ ܐܘܪܚܐ ܀
23 ܘܥ̣ܢܐ ܘܐܡ̣ܪ ܠܝ. ܙܠ ܘܟܢܫܝܗܝ ܠܥܡܟ ܘܐܡ̣ܪ ܠܗܘܢ̣. ܕܠܐ ܢܒܥܘܢܟ ܐܪܒܥܝܢ
ܝܘܡ̈ܝܢ
24 ܐܢܬ ܕܝܢ ܥܬܕ ܠܟ ܠܘܚ̈ܐ ܣܓܝܐ̈ܬܐ. ܘܕܒ̣ܪ ܥܡܟ ܠܣܪܝܐ ܘܠܕܪܝܐ ܘܠܫܠܡܝܐ ܥܡ
ܗܠܩܢܐ. ܘܠܫܝܐܝܠ. ܠܗܠܝܢ ܚܡܫܐ ܓܒܪ̈ܝܢ. ܡܛܠ ܕܥܬܝܕܝܢ ܐܢܘܢ ܠܡܟܬܒ ܩܠܝܠܐܝܬ
25 ܘܬܐܬܐ ܠܗܪܟܐ. ܘܐܢܐ ܐܕܠܩ ܒܠܒܟ ܫܪܓܐ ܕܒܘܝܢܐ. ܗ̇ܘ ܕܠܐ ܢܕܥܟ ܥܕܡܐ ܕܬܫ̇ܠܡ
ܡܕܡ ܕܥܬܝܕ ܐܢܬ ܠܡܟܬܒ
26 ܘܡܐ ܕܫܠ̣ܡܬ̣. ܡܢܗܘܢ ܬܣܝܡ ܒܓܠܝܐ ܘܡܢܗܘܢ ܬܟܣܐ. ܘܬܫܠܡ ܐܢܘܢ ܠܚܟܝܡ̈ܐ.
ܠܡܚܪ ܓܝܪ ܒܗܢܐ ܥܕܢܐ ܡܫܪܐ ܐܢܬ ܠܡܟܬܒ ܀
27 ܘܐ̇ܙܠܬ ܐܝܟ ܕܦܩܕܢܝ. ܘܟܢܫܬܗ ܠܟܠܗ ܥܡܐ. ܘܐܡ̇ܪܬ ܠܗܘܢ
28 ܫܡ̣ܥܘ ܐܝܣܪܐܝܠ ܦܬܓ̈ܡܐ ܗܠܝܢ
29 ܬܘ̈ܬܒܐ ܗܘܘ ܐܒܗ̈ܬܢ ܡܢ ܩܕܝܡ ܒܐܪܥܐ ܕܡܨܪܝܢ ܘܐܬܦܪܩܘ ܡܢ ܬܡܢ̇
30 ܘܢܣܒܘ ܢܡܘܣܐ ܕܚ̈ܝܐ. ܘܠܐ ܢܛܪܘܗܝ. ܗ̇ܘ ܕܐܦ ܐܢܬܘܢ ܡܢ ܒܬܪܗܘܢ ܐܥܒܪܬܘܢܝܗܝ
31 ܘܐܬܝܗ̣ܒܬ ܠܟܘܢ ܐܪܥܐ ܠܝܪܬܘܬܐ. ܒܐܪܥܗ̇ ܕܨܗܝܘܢ. ܘܐܢܬܘܢ ܕܝܢ ܘܐܒܗ̈ܝܟܘܢ
ܐܥܘܠܬܘܢ. ܘܠܐ ܢܛܪܬܘܢ ܐܘܪ̈ܚܬܐ ܕܦܩܕܟܘܢ ܡܘܫܐ ܥ̣ܒܕܗ ܕܡܪܝܐ
32 ܡܪܝܡܐ ܕܝܢ ܕܐܝܬܘܗܝ ܕܝ̇ܢܐ ܕܩܘܫܬܐ ܐܪܝܡ ܡܢܟܘܢ ܡܕܡ ܕܠܙܒܢܐ ܐܬܝܗܒ ܠܟܘܢ
33 ܘܗܫܐ ܐܢܬܘܢ ܐܝܬܝܟܘܢ ܗܪܟܐ ܒܐܘܠܨܢܐ ܘܐܚ̈ܝܟܘܢ ܠܓܘ ܡܢܟܘܢ ܒܐܪܥܐ ܐܚܪܬܐ
34 ܐܢ ܗܟܝܠ ܬܐܪܬܘܢ ܢܦܫܟܘܢ ܘܬܪܕܘܢ ܠܒܟܘܢ ܒܚܝ̈ܝܟܘܢ ܬܬܢܛܪܘܢ. ܘܡܢ ܒܬܪ ܡܘܬܐ
ܢܗܘܘܢ ܥܠܝܟܘܢ ܪ̈ܚ̣ܡܐ
35 ܕܝ̣ܢܐ ܓܝܪ ܐ̇ܬܐ ܡܢ ܒܬܪ ܡܘܬܐ ܐܡܬܝ ܕܬܘܒ ܚܝܝܢ ܚܢܢ. ܘܗܝ̇ܕܝܢ ܫܡܐ ܕܙܕܝܩ̈ܐ
ܢܬܓܠܐ. ܘܥ̇ܒ̈ܕܝܗܘܢ ܕܪ̈ܫܝܥܐ ܢܬܚܙܘܢ
36 ܠܘܬܝ ܕܝܢ ܐܢܫ ܠܐ ܢܬܩܪܒ. ܘܠܐ ܬܒܥܘܢܢܝ ܥܕܡܐ ܠܐܪܒܥܝܢ ܝܘܡ̈ܝܢ ܀
37 ܐܢܐ ܕܝܢ ܕܒ̇ܪܬ ܠܗܠܝܢ ܚܡܫܐ ܓܒܪ̈ܝܢ ܐܝܟ ܕܦܩܕܢܝ. ܘܐܙ̇ܠܬ ܠܦܩܥܬܐ. ܘܟܬܪܢ
ܬܡܢ ܐܝ̇ܟܢܐ ܕܐܡ̣ܪ ܠܝ ܀
38 ܘܗ̣ܘܐ ܠܝܘܡܐ ܕܡܚܪ̣. ܘܗܐ ܩܠܐ ܩ̇ܪܐ ܠܝ ܘܐܡ̣ܪ. ܥܙܪܐ ܥܙܪܐ. ܦܬ̣ܚ ܦܘܡܟ
ܘܐܫܬܝ ܡܕܡ ܕܡܫܩܐ ܐܢܐ ܠܟ
39 ܘܦܬ̇ܚܬ ܦܘܡܝ ܘܚ̇ܙܝܬ ̇— ̇— ܗܘܐ ܠܝ ܟܣܐ ܕܡ̣ܠܐ. ܡܠ̣ܐ ܗܘܐ ܕܝܢ ܐܝܟ ܡ̈ܝܐ.
ܘܕܡܘܬܗ ܕܡ̇ܝܐ ܗܘܬ ܠܢܘܪܐ
40 ܘܢܣ̇ܒܬ ܘܐܫ̇ܬܝܬ. ܘܗ̣ܘܐ ܕܟܕ ܫܬ̇ܐ ܗ̇ܘܝܬ ܠܗ ܗܐ ܠܒܝ ܡܒܥ ܗܘܐ ܒܘܝܢܐ. ܘܚܕܝ
ܕܝܢ ܓܣܐ ܗܘܐ ܚܟܡܬܐ. ܘܪܘܚܝ ܢܛ̇ܪܐ ܗܘܬ ܥܘܗܕܢܐ
41 ܘܦܘܡܝ ܐܬܦܬܚ ܘܠܐ ܐܬܬܚܕ
42 ܡܪܝܡܐ ܕܝܢ ܝܗ̣ܒ ܣܘܟܠܐ ܠܗ̇ܢܘܢ ܚܡܫܐ ܓܒܪ̈ܝܢ. ܘܟܬ̇ܒܝܢ ܗܘܘ ܐܝܠܝܢ ܕܡܬܡ̈ܠܠܢ
ܗ̈ܘܝ ܒܝܘܒܠܐ̣ ܒܟܬ̈ܝܒܬܐ ܕܐܬ̈ܘܬܐ ܐܝܠܝܢ ܕܠܐ ܝܕ̇ܥܝܢ ܗܘܘ ܘܝܬ̇ܒܬ ܬܡܢ ܐܪܒܥܝܢ
ܝܘܡ̈ܝܢ. ܗ̣ܢܘܢ ܕܝܢ ܒܐܝܡܡܐ ܟܬ̇ܒܝܢ ܗܘܘ
43 ܘܒܠܠܝܐ ܐ̇ܟܠܝܢ ܗܘܘ ܠܚܡܐ ܒܠܚܘܕ. ܐܢܐ ܕܝܢ ܒܐܝܡܡܐ ܡܡܠܠ ܗ̇ܘܝܬ. ܘܒܠܠܝܐ ܠܐ
ܫ̇ܠܐ ܗ̇ܘܝܬ ܀
44 ܐܬܟܬܒܘ ܕܝܢ ܒܗ̇ܢܘܢ ܐܪܒܥܝܢ ܝܘܡ̈ܝܢ̣. ܬܫܥܝܢ ܘܐܪܒܥܐ ܟܬ̈ܒܝܢ ܀ • •
45 ܘܗ̣ܘܐ ܕܟܕ ܫܠܡܘ ܐܪ̈ܒܥܝܢ ܝܘܡ̈ܝܢ̣. ܡܠܠ ܥܡܝ ܡܪܝܡܐ ܘܐܡ̣ܪ ܠܝ. ܗܠܝܢ ܥܣܪܝܢ
ܘܐܪܒܥܐ ܟܬܒ̈ܝܢ ܕܟܬ̣ܒܬܘܢ ܩܕܡܝ̣. ܣܝ̣ܡ ܒܓܠܝܐ. ܘܢܩܪܘܢ ܒܗܘܢ ܐܝܠܝܢ ܕܫ̇ܘܝܢ
ܘܐܝܠܝܢ ܕܠܐ ܫ̇ܘܝܢ ܡܢ ܥܡܐ
46 ܗܠܝܢ ܕܝܢ ܫܒܥܝܢ ܬܛܪ. ܘܬܫܠܡ ܐܢܘܢ ܠܚܟܝ̈ܡܘܗܝ ܕܥܡܟ
47 ܒܗܘܢ ܐܢܘܢ ܓܝܪ ܫܪ̈ܝܢܐ ܕܣܟܘܠܬܢܘܬܐ. ܘܡܒܘ̈ܥܐ ܕܚܟܡܬܐ. ܘܢܘܗܪܐ ܕܝܕܥܬܐ ܀ ܀


Chapter 1

0 ܐܓܪܬܐ ܕܬܪ̈ܬܝܢ ܕܒܪܘܟ
1 ܘܗܠܝܢ ܡ̈ܠܝܗ̇ ܕܐܓܪܬܐ ܗܕܐ. ܕܟܬ̣ܒ ܒܪܘܟ ܒܪ. ܢܪܝܐ ܒܪ ܡܥܣܝܐ̇. ܒܪ ܨܕܩܝܐ
ܒܪ ܫ̣ܪܝܐ ܒܪ ܚܠܩܝܐ. ܗܠܝܢ ܟܬ̣ܒ ܠܒܒܠ̇
2 ܒܫܢܬ ܚܡܫ ܒܫܒܥܬܐ ܒܝܪܚܐ. ܒܙܒܢܐ ܗ̇ܘ ܕܫܒܘ ܟ̈ܠܕܝܐ ܠܐܘܪܫܠܡ. ܘܐܘܩܕܘܗ̇
ܒܢܘܪܐ
3 ܘܩ̣ܪܐ ܒܪܘܟ ܦܬ̈ܓܡܐ ܗܠܝܢ ܕܟܬܝܒܝܢ ܒܟܪܟܐ ܗܢܐ̇. ܒܐ̈ܕܢܝ ܝܘܟܢܝܐ ܒܪ ܝܘܝܩܝܡ
ܡ̇ܠܟܐ ܕܝܗܘܕܐ. ܘܒܐ̈ܕܢܝ ܟܠܗ ܥܡܐ ܕܐܬ̇ܝܢ ܠܡܫܡܥ ܠܗܢܐ ܟܪܟܐ
4 ܘܒܐ̈ܕܢܝ ܪ̈ܘܪܒܢܐ ܪ̈ܘܪܒܢܝ ܡ̇ܠܟܐ. ܘܒܐ̈ܕܢܝ ܣ̈ܒܐ. ܘܒܐ̈ܕܢܝ ܟܠܗ ܥܡܐ. ܡܢ
ܙܥܘܪܐ̣ ܘܥܕܡܐ ܠܪܒܐ. ܟܠܗܘܢ ܐܝܠܝܢ ܕܥܡܪܝܢ ܒܒܒܠ. ܘܥܠ ܢܗܪܐ ܕܨܘܪ
5 ܘܒ̇ܟܝܢ ܗܘܘ̇ ܘܨ̇ܝܡܝ̣ܢ ܘܡܨܠܝܢ ܩܕܡ ܡܪܝܐ
6 ܘܟܢ̇ܫ ܟܣܦܐ ܐܢܫ ܐܝܟ ܕܡ̇ܛܐ ܗܘܐ ܒܐ̈ܝܕܘܗܝ. ܘܐܝܟ ܕܡܫܟܚܝ̣
7 ܘܫܕܪ ܠܐܘܪܫܠܡ ܠܝܘܝܩܝܡ ܒܪ ܚܠܩܝܐ ܒܪ ܫܠܘܡ ܟܗܢܐ. ܘܠܘܬ ܟܗ̈ܢܐ̣ ܘܠܘܬ ܟܠܗ
ܥܡܐ̇. ܐܝܠܝܢ ܕܐܫܬܟ̣ܚܘ ܥܡܗ ܒܐܘܪܫܠܡ̇
8 ܟܕ ܫܩ̣ܠ ܡܐ̈ܢܐ ܕܒܝܬܗ ܕܡܪܝܐ ܐܝܠܝܢ ܕܐܦܩ ܡܢ ܗܝܟܠܐ̇. ܐܝܟ ܕܢܗܦܟ ܐܢܘܢ ܠܐܪܥܐ
ܕܝܗܘܕܐ ܒܥܣܪܬܐ ܒܢܝܣܢ. ܡܐ̈ܢܐ ܕܥܒ̣ܕ ܨܕܩܝܐ ܒܪ ܝܘܫܝܐ ܡ̇ܠܟܐ ܕܝܗܘܕܐ
9 ܡܢ ܒܬܪ ܕܫܒ̣ܐ ܢܒܘܟܕܢܨܪ ܡ̇ܠܟܐ ܠܝܘܟܢܝܐ̇. ܘܠܪ̈ܘܪܒܢܐ ܘܠܕܚܫ̈ܐ̇. ܘܠܐܘ̈ܡܢܐ
ܘܠܚ̈ܝܠܘܬܐ ܕܡܢ ܐܘܪܫܠܡ̇. ܘܐܘܒܠ̣ ܐܢܘܢ ܠܒܒܠ
10 ܘܐܡܪܝܢ. ܗܐ ܫܕܪܢ ܠܟܘܢ ܟܣܦܐ. ܙܒܢ̣ܘ ܒܟܣܦܐ ܝܩܕܐ ܫܠܡܐ ܚܠܦ ܚܛܗܐ
ܘܠܒܘܢܬܐ̣. ܘܥܒܕܘ ܩܘܪܒܢܐ̣ ܘܐܣܩܘ ܥܠ ܡܕܒܚܗ ܕܡܪܝܐ ܐܠܗܢ
11 ܘܨܠܘ ܥܠ ܚ̈ܝܘܗܝ ܕܢܒܘܟܕܢܨܪ ܡ̇ܠܟܐ ܕܒܒܠ̣. ܘܥܠ ܚ̈ܝܘܗܝ ܕܒܠܛܫܨܪ ܒܪܗ̣.
ܕܢܗܘܘܢ ܝܘܡ̈ܬܗܘܢ. ܥܠ ܐܪܥܐ̣ ܐܝܟ ܝܘܡ̈ܬܐ ܕܫܡܝܐ
12 ܘܢܬܠ ܠܢ ܡܪܝܐ ܚܝܠܐ ܕܢܦܠܚܝܘܗܝ̣ ܘܢܢܗܪ̈ܢ ܥܝܢ̈ܝܢ. ܘܢܚ̣ܐ ܬܚܝܬ ܛܠܠܗ
ܕܢܒܘܟܕܢܨܪ ܡ̇ܠܟܐ ܕܒܒܠ̣ ܘܕܒܠܛܫܨܪ ܒܪܗ. ܘܕܢܦܠܘܚ ܐܢܘܢ ܝܘܡ̈ܬܐ ܣ̈ܓܝܐܐ̣.
ܘܢܫܟ̣ܚ ܪ̈ܚܡ̣ܐ ܩܕܡܝܗܘܢ
13 ܘܨܠܘ̣ ܘܒܥ̣ܘ ܥܠܝܢ ܡܢ ܡܪܝܐ ܐܠܗܢ. ܡܛܠ ܕܚ̣ܛܝܢ ܩܕܡ ܡܪܝܐ ܐܠܗܢ̣. ܘܠܢܐ
ܗܦ̣ܟܬ ܚܡܬܗ ܕܡܪܝܐ ܐ̇ܠܗܢ ܘܪܘܓܙܗ ܡܢܢ̇. ܥܕܡܐ ܠܝܘܡܐ ܕܝܘܡܢܐ
14 ܘܬܩܪܘܢ ܟܪܟܐ ܗܢܐ ܕܫܕܪܢ ܠܘܬܟܘܢ̣. ܘܬܘܕܘܢ ܚܠܦܝܢ ܒܒܝܬܗ ܕܡܪܝܐ ܩܕܡ ܡܪܝܐ̇.
ܒܝܘܡܐ ܕܥܕܥܐܕܐ ܘܒܝ̈ܘܡܬܗ ܕܡܪܝܐ
15 ܘܬܐܡܪܘܢ ܕܕܡܪܝܐ ܗܝ ܐܠܗܢ ܙܕܝܩܘܬܐ. ܘܕܝܠܢ ܒܗܬܬ ܐ̈ܦܐ̣ ܐܝܟ ܝܘܡܐ ܗܢܐ
ܕܝܘܡܢܐ. ܠܓܒܪ̈ܐ ܕܝܗܘܕܐ̣ ܘܠܥܡܘܪ̈ܝܗ̇ ܕܐܘܪܫܠܡ
16 ܘܠܡ̈ܠܟܝ̇ܢ ܘܠܪ̈ܘܪܒܢܝܢ. ܘܠܟܗ̈ܢܝ̇ܢ ܘܠܢܒ̈ܝܝ̣ܢ ܘܠܐܒ̈ܗܝܢ
17 ܐܝܠܝܢ ܕܚ̣ܛܝܢ ܩܕܡ ܡܪܝܐ ܐܠܗܢ
18 ܘܠܐ ܫܡܥܢܝܗܝ̣ ܘܫܛܢ ܦܘܩ̈ܕܢܘܗܝ. ܘܠܐ ܐܬܛܦܝܣܢ̣ ܘܠܐ ܫܡܥ̣ܢ ܒܩܠܗ ܕܡܪܝܐ
ܐܠܗܢ̇. ܕܢܗ̇ܠܟ ܒܦܘܩ̈ܕܢܘܗܝ ܕܡܪܝܐ ܐܠܗܢ ܕܝܗ̣ܒ ܩܕܡ ܐ̈ܦܝܢ
19 ܡܛܠ ܕܡܢ ܝܘܡܐ ܕܐܦܩ ܡܪܝܐ ܠܐ̈ܒܗܝܢ ܡܢ ܐܪܥܐ ܕܡܨܪܝܢ ܘܥܕܡܐ ܠܝܘܡܐ ܗܢܐ̣.
ܗܘ̣ܝܢ ܗܘܝ̣ܢ ܕܠܐ ܡܬܛܦܝܣܝܢ ܠܡܪܝܐ ܐܠܗܢ. ܘܡܪܕܢ̣ ܐܝܟ ܕܠܐ ܢܫܡ̣ܥ ܒܩܠܗ
20 ܘܐܬܬ ܥܠܝܢ ܒܝܫ̣ܬ̣ܐ ܘܠܘܛܬܐ̇. ܗ̇ܝ ܕܦܩ̇ܕ ܡܪܝܐ ܠܡܘܫܐ ܥܒܕܗ̇. ܒܝܘܡܐ ܕܐܦ̣ܩ
ܠܐ̈ܒܗܬܢ ܡܢ ܐܪܥܐ ܕܡܨܪܝܢ̇. ܠܡܬܠ ܠܢ ܐܪܥܐ ܕܡܪܕܝܐ ܚܠܒܐ ܘܕܒܫܐ
21 ܘܠܐ ܫܡ̣ܥܢ ܒܩܠܗ ܕܡܪܝܐ ܐܠܗܢ̇. ܠܡܥܒܕ ܟܠܗܘܢ ܦܬ̈ܓܡܐ ܕܥܒ̣̈ܕܘܗܝ ܢܒ̈ܝܐ ܕܫܕܪ
ܠܘܬܢ
22 ܘܗܠܟܢ ܐܢܫ ܐܢܫ ܒܨܒܝܢ̈ܝ ܠܒܗ ܒܝ̣ܫܐ̇. ܠܡ̇ܦܠܚ ܠܐ̈ܠܗܐ ܢܘܟܪ̈ܝܐ̇. ܕܢܥܒܕ
ܒܝܫ̣ܬܐ ܩܕܡ ܥܝ̈ܢܘܗܝ ܕܡܪܝܐ ܐܠܗܢ.

Chapter 2

1 ܘܐܩܝܡ ܡܪܝܐ ܦܬܓܡ̈ܘܗܝ ܡܕܡ ܕܡܠܠ ܥܠܝܢ ܘܥܠ ܕܝܢ̈ܝܢ̇. ܐܝܠܝܢ ܕܕܝܢܝܢ ܗܘܘ
ܠܐܝܣܪܝܠ ܘܠܝܗܘܕܐ. ܘܠܡ̈ܠܟܝܢ ܘܠܪ̈ܘܪܒܢܝܢ. ܘܥܠ ܓܒܪ̈ܐ ܕܒܝܬ ܐܝܣܪܐܝܠ ܘܕܝܗܘܕܐ
2 ܘܐܝܬܝ ܥܠܝܢ ܡܪܝܐ ܒܝܫܬ̈ܐ ܪ̈ܘܪܒܬܐ̣. ܕܠܐ ܐܬܥܒܕ ܐܟܘܬܗܝܢ ܬܚܝܬ ܫܡܝܐ ܥܠ
ܟܘܠܗ̇ ܐܪܥܐ̣̇. ܐܝܟ ܕܐܬܥ̣ܒܕ ܒܐܘܪܫܠܡ. ܐܝܟ ܡܐ ܕܟܬܝܒ ܒܢܡܘܣܗ ܕܡܘܫܐ̇
3 ܕܢܐܟܘܠ ܟܠ ܓܒܪ ܒܣܪܐ ܕܒܪܗ̇. ܘܢܐܟܘܠ ܟܠ ܓܒܪ ܒܣܪܐ ܕܒܪܬܗ
4 ܘܝܗ̣ܒ ܐܢܘܢ ܒܐܝܕܐ ܕܟܠܗܝܢ ܡ̈ܠܟܘܬܐ ܕܒܚܕܪ̈ܝ̣ܢ. ܠܚܣܕܐ ܘܠܚܪܒܐ ܒܟܠܗܘܢ ܥܡ̈ܡܐ
ܕܒܚܕܪ̈ܝܢ. ܠܢ ܐܝܠܝܢ ܕܒ̇ܕܪ ܐܢܘܢ ܡܪܝܐ
5 ܘܗܘ̣ܝܢ ܠܢ ܠܬܚܬ ܠܬܚܬ ܘܠܐ ܠܥܠ ܠܥܠ. ܡܛܠ ܕܚܛܝܢ ܠܡܪܝܐ ܐܠܗܢ ܘܠܐ ܫܡ̣ܥܢ ܒܩܠܗ
6 ܕܡܪܝܐ ܗܝ̇ ܐܠܗܢ ܙܕܝܩܘܬܐ. ܕܝܠܢ ܕܝܢ ܘܕܐ̈ܒܗܝܢ ܒܗܬܬ ܐ̈ܦܐ̣ ܐܝܟ ܕܝܘܡܢܐ
7 ܡܛܠ ܕܡܠܠ ܥܠܝܢ ܡܪܝܐ ܐܠܗܢ ܟܠܗܝܢ ܒܝܫ̈ܬܐ ܗܠܝܢ ܕܐܝܬܝ ܥܠܝܢ
8 ܘܠܐ ܒܥܝܢ̣ ܡܢ ܡܪܝܐ ܕܢܗܦܘܟ ܟܠܢܫ ܡܢ ܨܒܝܢ̈ܝ ܠܒܗ ܒܝܫ̣ܐ
9 ܘܐܬܬܥܝܪ ܡܪܝܐ ܥܠ ܒܝܫ̈ܬܐ̣ ܘܐܝܬܝ ܐ̈ܢܝܢ ܥܠܝܢ. ܡܛܠ ܕܙܕܝܩ ܗܘ ܡܪܝܐ ܐܠܗܢ̇.
ܒܟܠܗܘܢ ܥ̇ܒ̈ܕܘܗܝ ܕܦܩ̇ܕܢ ܡܪܝܐ̣
10 ܘܠܐ ܫܡ̣ܥܢ ܒܩܠܗ ܕܡܪܝܐ ܐܠܗܢ̇. ܕܢܗܠܟ ܒܦܘܩ̈ܕܢܘܗܝ ܕܡܪܝܐ̇. ܗܠܝܢ ܕܝܗ̣ܒ ܩܕܡ
ܐ̈ܦܝܢ
11 ܘܗܫܐ ܡܪܝܐ ܐܠܗܐ ܕܐܝܣܪܝܠ̣. ܐܢܬ ܗܘ ܕܐܦܩܬ ܠܥܡܟ ܡܢ ܐܪܥܐ ܕܡܨܪܝܢ. ܒܐܝ̣ܕܐ
ܥܫܝܢܬܐ̇. ܒܐ̈ܬܘܬܐ ܘܒܬܕܡܪ̈ܬܐ̇ ܒܚܝܠܐ ܪܒܐ ܘܒܕܪܥܐ ܪܡܐ̇. ܘܥܒ̣ܕܬ ܠܟ ܫܡܐ ܐܝܟ
ܕܝܘܡܢܐ
12 ܚܛܝܢ ܘܐܣܟܠܢ̇ ܘܐܪܫܥܢ̇ ܡܪܝܐ ܐܠܗܢ. ܒܟܠܗܘܢ ܦܘܩ̈ܕܢܝܟ̣ ܘܒܟܠܗ̇ ܙܕܝܩܘܬܟ
13 ܐܗܦܟ ܚܡܬܟ ܡܢ̣ܢ. ܡܛܠ ܕܩܠܝܠ ܗܘ ܐܫܬܚܪܢ ܡܢ ܣܘܓܐܐ. ܘܐܝܬܝ̣ܢ ܙܥܘܪ̈ܐ ܒܝܬ
ܥܡ̈ܡܐ. ܗܠܝܢ ܕܒܕܪܬܢ ܠܬܡ̇ܢ ܒܝܢܬܗܘܢ
14 ܐܠܐ ܫܡ̣ܥ ܡܪܝܐ ܨܠܘܬܢ ܘܒܥܘܬܢ̣. ܘܦܨܢ̣ ܡܛܠ ܫܡܟ. ܘܗܒܝܢ ܠܪ̈ܚܡ̣ܐ̇ ܩܕܡ
ܫ̈ܒܝܢ
15 ܕܢܕܥܘܢ ܟܠܗ̇ ܐܪܥܐ̣. ܕܐܢܬ ܗܘ ܡܪܝܐ ܐܠܗܢ. ܡܛܠ̣ ܕܫܡܟ ܩܕܝܫܐ ܐܬܩܪܝ ܥܠ
ܐܝܣܪܝܠ̣ ܘܥܠ ܫܪܒܬܗ
16 ܚܘܪ ܡܪܝܐ̣ ܘܚܙܝ ܡܢ ܡܥܡܪܟ ܩܕܝܫܐ. ܘܚܘܪ ܒܢ ܡܪܝܐ̈ ܘܐܪܟܢ ܐܕܢܟ̣ ܘܫܡ̣ܥܝܢ
17 ܦܬܚ̣ ܡܪܝܐ ܥܝܢ̈ܝܟ̣ ܘܚܙܝ. ܡܛܠ ܕܠܐ ܡܝ̈ܬܐ ܐܝܠܝܢ ܕܢܚܬܘ ܠܫܝܘܠ̇. ܐܝܠܝܢ
ܕܐܫܬ̣ܩܠܬ ܪܘܚܗܘܢ ܡܢ ܪ̈ܚ̇ܡܝܗܘܢ̇ ܢܬܠܘܢ ܬܫܒܘܚܬܐ ܘܬܘܕܝܬܐ ܘܙܕܝܩܘܬܐ ܠܡܪܝܐ̣
18 ܐܠܐ ܢܦܫܐ ܡܥܩܬܐ ܕܟܪܝܐ ܠܗ̇ ܥܠ ܪܒܘܬܗ̇. ܕܡܗܠܟܐ ܒܡܟܝܟܘܬܐ ܘܒܟܘܪܗܢܐ̇ ܘܥܝܢ̈ܐ
ܡܓܙܝ̈ܬܐ ܘܢܦܫܐ ܟܦܢܬܐ̇. ܢܬܠܘܢ ܠܟ ܬܫܒܘܚܬܐ ܘܙܕܝܩܘܬܐ ܡܪܝܐ
19 ܡܛܠ ܕܠܐ ܗܘ̣ܐ ܥܠ ܙܕܝܩܘܬܢ ܘܥܠ ܙܕܝܩܘܬܐ ܕܐ̈ܒܗܝܢ ܘܕܡ̈ܠܟܝܢ. ܬܟܝܠܝܢܢ
ܘܒ̇ܥܝܢܢ ܪ̈ܚ̣ܡܐ ܡܢ ܩܕܡܝܟ̇. ܘܪܡ̇ܝܢܢ ܬܟܫܦ̇ܬܢ̇ ܩܕܡܝܟ ܡܪܝܐ ܐܠܗܢ
20 ܡܛܠ ܕܐܗ̣ܦܟܬ ܟܠܗ̇ ܚܡܬܟ ܘܪܘ̇ܓܙܟ ܥܠܝܢ. ܐܝܟ ܕܡܠܠܬ ܒܝܕ ܥܒ̣̈ܕܝܟ ܢܒ̈ܝܐ
ܘܐܡ̣ܪܬ̇
21 ܕܐܪܟܢ̣ܘ ܟܬܦܟܘܢ ܘܦܠܘܚܘ ܠܡ̇ܠܟܐ ܕܒܒܠ̇. ܘܬܒܘ ܒܐܪܥܐ ܕܝܗ̇ܒܬ ܠܐ̈ܒܗܝܟܘܢ
22 ܘܐܠܐ ܬܫܡܥܘܢ ܒܩܠܗ ܕܡܪܝܐ ܠܡܦܠ̣ܚ ܠܡ̇ܠܟܐ ܕܒܒܠ̣
23 ܓܡܘܪܝܐ ܐܥܒܕ ܠܡܕܝܢ̈ܬܐ ܕܝܗܘܕܐ̣ ܘܒܚܕܪ̈ܝ ܐܘܪܫܠܡ. ܘܐܘܒܕ ܩܠܐ ܕܕܝܨܐ̣ ܘܩܠܐ
ܕܚܕܘܬܐ. ܩܠܐ ܕܚܬܢܐ̣ ܘܩܠܐ ܕܟܠܬܐ. ܘܬܗܘܐ ܟܠܗ̇ ܐܪܥܐ̣ ܠܚܘܪܒܐ ܡܢ ܒܠܝ ܕܥܡ̇ܪ
ܒܗ̇
24 ܘܠܐ ܫܡ̣ܥܢ ܒܩܠܟ ܠܡܦܠܚ ܠܡ̇ܠܟܐ ܕܒܒܠ. ܘܐܩܝܡܬ ܦܬ̈ܓܡܝܟ ܕܡܠ̣ܠܬ ܒܐܝܕܐ
ܕܥܒ̣̈ܕܝܟ ܙܒ̈ܢܐ̇. ܕܢܦܩܘܢ ܓܪ̈ܡܐ ܕܡ̈ܠܟܝܢ ܘܓܪ̈ܡܐ ܕܐ̈ܒܗܝܢ ܡܢ ܐܬܪܗܘܢ. ܘܡܢ
ܩܒܪ̈ܝܗܘܢ
25 ܘܗܐ ܫ̣ܕܝܢ ܒܫܘܒܐ ܒܐܝܡܡܐ̣ ܘܒܐܓܠܝܕܐ ܒܠܠܝܐ. ܘܡܝܬܘ̣ ܒܟܐ̈ܒܐ ܒܝ̣ܫ̈ܐ. ܒܚܪܒܐ
ܘܒܟܦܢܐ ܘܒܣܝܦܐ̣ ܘܒܫܒܝܐ
26 ܘܥܒܕܬܝܗܝ ܠܒܝܬܐ ܕܐܬܩܪܝ ܫܡܟ ܥܠܘܗܝ ܠܚܘܪܒܐ̣ ܐܝܟ ܕܝܘܡܢܐ. ܡܛܠ ܒܝܫܘܬܐ ܕܒܝܬ
ܐܝܣܪܝܠ ܘܕܒܝܬ ܝܗܘܕܐ
27 ܘܥܒ̣ܕܬ ܠܢ ܡܪܝܐ ܐܠܗܢ ܐܝܟ ܟܘܠܗ̇ ܒܣܝܡܘܬܟ̣ ܘܐܝܟ ܟܘܠܗ ܨܒܝܢܟ. ܘܐܝܟ ܪ̈ܚܡܝ̇ܟ
ܣ̈ܓܝܐܐ
28 ܐܝܟܢܐ ܕܡܠܠ̣ܬ ܒܝܕ ܥܒ̣ܕܟ ܡܘܫܐ̇. ܒܝܘܡܐ ܕܦܩܕܬܝܗܝ ܠܡܟܬܒ ܢܡܘܣܟ ܠܥܝܢ ܐܝܣܪܝܠ
ܠܡܐܡܪ
29 ܐܠܐ ܬܫܡܥܘܢ ܒܩܠܝ̣. ܐܠܐ ܥܡܐ ܣܓܝܐܐ ܘܪܒܐ ܗܢܐ̣ ܢܗ̣ܦܟܘܢ ܠܙܥܘܪܘܬܐ ܘܢܬ̇ܒܨܪܘܢ
ܒܝܢ̈ܬ ܥܡ̈ܡܐ ܕܒ̇ܕܪܬ ܐܢܘܢ ܠܬܡ̇ܢ
30 ܡܛܠ ܕܝܕܥ̇ ܐܢܐ̣ ܕܠܐ ܫ̇ܡܥܝܢ ܠܝ. ܡܛܠ ܕܥܡܐ ܗ̇ܘ ܩܫ̣ܐ ܩܕܠܐ. ܘܢܬܦ̣ܢܘܢ
ܒܠܒܗܘܢ ܠܐܪܥܐ ܕܫܒܝ̣ܬܗܘܢ
31 ܘܢܕܥܘܢ̣ ܕܐܢܐ ܐܢܐ ܡܪܝܐ ܐܠܗܗܘܢ. ܘܐܬܠ ܠܗܘܢ ܠܒܐ ܣܟܘܠܬܢܐ̣ ܘܐ̈ܕܢܐ ܕܢܫܡܥܘܢ
ܒܗܝܢ
32 ܘܢܫܒܚܘܢܢܝ ܒܐܪܥܐ ܕܫܒܝܬܗܘܢ. ܘܢܬܕܟܪܘܢ ܫܡܝ̣
33 ܘܢܬܘܒܘܢ ܡܢ ܩܫܝܘܬ ܠܒܗܘܢ. ܘܡܢ ܥܒ̈ܕܝܗܘܢ ܒܝܫ̣̈ܐ. ܡܛܘܠ ܕܢܬ̇ܕܟܪܘܢ ܐܘܪܚܐ
ܕܐ̈ܒܗܝܗܘܢ. ܐܝܠܝܢ ܕܚ̣ܛܘ ܩܕܡ ܡܪܝܐ
34 ܘܐܗ̣ܦܟ ܐܢܘܢ̇ ܠܐܪܥܐ ܗ̇ܝ. ܕܝܡܝܬ ܠܐ̈ܒܗܝܗܘܢ̇. ܠܐܒܪܗܡ ܘܠܐܝܣܚܩ ܘܠܝܥܩܘܒ̣.
ܘܢܫܬܠܛܘܢ ܒܗ̇. ܘܐܣܓܐ ܐܢܘܢ̣ ܘܠܐ ܢܙܥ̣ܪܘܢ
35 ܘܐ̇ܩܝܡ ܠܗܘܢ ܩܝ̇ܡܐ ܠܥܠܡ. ܘܐܗܘܐ ܠܗܘܢ ܐܠܗܐ. ܘܗ̣ܢܘܢ̣ ܢܗܘܘܢ ܠܝ ܥܡܐ. ܘܠܐ
ܐܙܝ̣ܥ ܬܘܒ ܠܥܡܝ ܐܝܣܪܝܠ̇. ܡܢ ܐܪܥܐ ܗ̇ܝ ܕܝܗ̇ܒܬ ܠܗܘܢ.

Chapter 3

1 ܡܪܝܐ ܚܝܠܬܢܐ ܐܠܗܐ ܕܐܝܣܪܝܠ̣. ܢܦܫܐ ܕܒܐܘܠܨܢܐ ܘܪܘܚܐ ܕܒܟܪܝܘܬܐ. ܘܦܓܪܐ
ܡܥܩܐ̣ ܓܥܘ ܠܘܬܟ
2 ܫܡ̣ܥ ܡܪܝܐ ܐܠܗܐ̣ ܘܐܬ̇ܪܚܡ. ܡܛܠ ܕܡܪܚܡܢܐ ܐܢܬ ܘܡܪܚܦܢܐ. ܘܪܚ̇ܡ ܥܠܝ̣ܢ ܡܛܠ
ܕܚ̣ܛܝܢ ܩܕܡܝܟ
3 ܡܛܠ ܕܐܢܬ ܩܝ̇ܡ ܐܢܬ̣ ܠܥܠܡ ܘܚܢܢ ܐܒܕܝܢܢ̣ ܠܥܠܡ
4 ܡܪܝܐ ܚܝܠܬܢܐ ܐܠܗܐ ܕܐܝܣܪܝܠ. ܫܡܥ ܨܠܘܬܐ ܕܐܝܠܝܢ ܕܡܝܬܘ ܒܐܝܣܪܝܠ̣. ܐܦ
ܕܒܢܝ̈ܗܘܢ ܐܝܠܝܢ ܕܚܛܘ ܩܕܡܝܟ̇. ܘܠܐ ܫܡܥܘ ܒܩܠܗ ܕܡܪܝܐ. ܘܕܒܩ ܒܢ ܠܘ̈ܛܬܐ̣
ܘܒܝ̣ܫ̈ܬܐ
5 ܠܐ ܬܬ̣ܕܟܪ ܥܘ̣ܠܐ̣ ܘܣ̈ܟܠܘܬܐ ܕܐ̈ܒܗܝܢ. ܐܠܐ ܐܬ̣ܕܟܪ ܐܝܕܟ. ܘܠܫܡ̇ܟ ܒܙܒܢܐ
ܗ̇ܢܐ
6 ܡܛܠ ܕܐܢܬ ܗܘ ܡܪܝܐ ܐܠܗܢ. ܘܢܫܒܚܘܢܟ ܡܪܝܐ̈ ܰ •
7 ܡܛܠ ܗܢܐ ܝܗ̣ܒܬ ܕܚܠܬܟ ܒܠܒܢ ܕܢܩܪܐ ܠܫܡܟ ܩܕܝܫܐ ܘܢܫܒܚܟ ܒܫܒܝܬܢ. ܡܛܠ ܕܐܗܦ̣ܟܢ
ܥܠ ܠܒܢ ܟܠܗܝܢ ܒܝܫ̣̈ܬܐ܇ ܘܥܘ̣ܠܐ ܕܐ̈ܒܗܝܢ ܗܠܝܢ ܕܚܛ̣ܘ ܩܕܡܝܟ
8 ܘܗܐ ܚܢܢ ܝܘܡܢ̣ܐ ܒܫܒܝܬܢ܇ ܕܒܕܪܬܢ ܠܠܘܛܬܐ ܘܠܚܣܕܐ܇ ܘܠܚܘܣܕܐ ܘܠܚܝܒܘܬܐ ܐܝܟ
ܟܠܗܝܢ ܣ̈ܟܠܘܬܐ ܘܥܘ̣ܠܐ ܕܐ̈ܒܗܝܢ܇ ܐܝܠܝܢ ܕܡܪܕܘ ܡܢܟ ܡܪܝܐ ܐܠܗܢ
9 ܫܡ̣ܥ ܐܝܣܪܝܠ. ܦܘܩܕܢܐ ܕܚ̈ܝܐ. ܘܨܘܬܘ ܠܡܕܥ ܣܘܟܠܐ ܘܚܟܡܬܐ
10 ܡܢ̣ܘ ܐܝܣܪܐܝܠ. ܡܛܠ ܕܒܐܪܥܐ ܕܒ̈ܥܠܕܒܒܐ̣ ܒܠܝ̣ܬ. ܘܒܐܪܥܐ ܢܘܟܪܝܬܐ ܐܬܛܢ̣ܦܬ̣
11 ܥܡ ܡ̈ܝܬܐ ܐܬܚ̣ܫܒܬ̣ ܘܥܡ ܢܚ̈ܬܝ ܫܝܘܠ
12 ܕܫܒ̣ܩܬ ܡܒܘܥܐ ܕܚܟܡܬܐ
13 ܐܠܘ ܗܠ̣ܟܬ ܒܐܘܪܚܗ ܕܐܠܗܐ̣. ܥܡ̇ܪ ܗܘܝܬ ܒܫܠܡܐ ܙܒܢܐ ܕܠܥܠܡ ܥܠܡܝܢ
14 ܐܝܠܦ ܐܝܟܐ ܗܝ ܚܟܡܬܐ̇. ܘܐܝܟܘ ܚܝܠܐ ܘܐܝܟܘ ܣܘܟܠܐ. ܕܬܕܥ ܐܝܟ ܚܕܐ̇. ܐܝܟܘ
ܢܘܓܪ̈ܐ ܕܝܘܡ̈ܬܐ ܕܚ̈ܝܐ. ܐ̇ܝܟܐ ܐܢܘܢ ܚ̈ܝܐ. ܐܝܟܘ ܢܘܗܪܐ ܕܚ̈ܝܐ
15 ܘܫܠܡܐ̣ ܡ̇ܢܘ ܐܫܟܚ ܐܬܪܗ. ܐܘ ܡܢ̣ܘ ܥܠ̣ ܠܐܘܨܪܗ ܘܠܒܝܬ ܓܙܗ
16 ܐܝܟܐ ܐܢܘܢ ܫ̈ܠܝܛܐ ܕܥܠܡܐ. ܘܐܝܠܝܢ ܕܡܫ̇ܬܠܛܝܢ ܥܠ ܚܝܘܬܐ ܕܐܪܥܐ̇
17 ܘܐܝܠܝܢ ܕܒܦܪܚܬܐ ܕܫܡܝܐ ܡܫ̇ܬܥܝܢ̇. ܘܟܣܦܐ ܣܝܡܝܢ ܠܗܘܢ ܒܣ̈ܝܡܬܐ̇. ܘܕܗܒܐ ܗ̇ܘ
ܕܬܟܝܠܝܢ ܥܠܘܗܝ ܒܢ̈ܝ ܐܢܫܐ. ܘܠܝܬ ܣܘܦܐ ܠܩܢܝܢܗܘܢ
18 ܐܝܠܝܢ ܕܟܣܦܐ ܩ̣ܢܝ̣ܢ ܘܫܩܝܠܝܢ ܨܦܬܗ. ܘܠܝܬ ܡܢܝܢܐ ܠܥܒܝ̈ܕܬܗܘܢ̇
19 ܐܬܚ̇ܒܠܘ̣ ܘܢܚ̣ܬܘ ܠܫܝܘܠ. ܘܐܚܪ̈ܢܐ̣ ܩ̇ܡܘ ܚܠܦܝܗܘܢ
20 ܥ̈ܠܝܡܐ ܚܙܘ ܢܘܗܪܐ̣ ܘܥܡ̣ܪܘ ܒܐܪܥܐ. ܘܐܘܪܚܐ ܕܣܘܟܠܐ ܘܕܚܟܡܬܐ̣ ܠܐ ܝܕܥ̣ܘ
21 ܘܠܐ ܐܣ̇ܬܟܠܘ ܫܒܝ̈ܠܝܗ̣̇ ܐܦ ܠܐ ܐܚܡܣܘܗ̇. ܘܒܢ̈ܝܗܘܢ ܡܢ ܐܘܪܚܗ̣̇ ܐܪܚܩܘ
ܢܦܫܗܘܢ̣ ܘܡܪܕܘ ܰ •
22 ܠܐ ܐܫܬܡ̣ܥܬ̣ ܒܟܢܥܢ. ܐܦ ܠܐ ܐܬܚ̣ܙܝܬ ܒܬܝܡܢ
23 ܐܦ ܠܐ ܒܢ̈ܝ ܗܓܪ ܗ̣ܢܘܢ ܗܠܝܢ ܕܒ̇ܥܝܢ ܣܘܟܠܐ ܕܥܠ ܐܪܥܐ̇. ܬܓܪ̈ܝܗ̇ ܕܡܘ̣ܪܬ̣
ܘܕܬܝܡܢ. ܘܐܝܠܝܢ ܕܡܫܬ̇ܥܝܢ ܫ̈ܘܥܝܬܐ. ܘܐܝܠܝܢ ܕܡܥܩ̇ܒܝܢ ܘܒ̇ܥܝܢ ܣܘܟܠܐ. ܐܘܪܚܐ
ܕܝܢ ܕܚܟܡܬܐ̣ ܠܐ ܝܕܥ̣ܘ. ܐܦܠܐ ܐܕܪܒܘ ܫܒ̈ܝܠܝܗ̇
24 ܐܘ ܐܝܣܪܝܠ̇̈ ܟܡܐ ܪܒ ܒܝܬܗ ܕܡܪܝܐ ܐܠܗܐ. ܘܐܪܝܟ̣ ܘܐܪܘܝܚ ܐܬܪܐ ܕܩܢܝܢܗ
25 ܘܠܝܬ ܠܗ ܣܘܦܐ. ܘܪܡ ܗ̣ܘ ܘܠܝܬ ܠܗ ܡܘܫܚܐ
26 ܬܡ̇ܢ ܐܬܝܠܕܘ ܓܢܒܪ̈ܐ ܗܠܝܢ ܕܫܡܗ̈ܬܐ ܕܡܢ ܒܪܫܝܬ̇. ܗܠܝܢ ܕܗ̇ܘ̣ܘ ܪ̈ܘܪܒܐ ܛܒ̣
ܘܝܕܥܝܢ ܩܪܒܐ
27 ܠܐ ܗܘܐ ܠܗܠܝܢ ܓܒ̣ܐ ܐܠܗܐ. ܐܦ ܠܐ ܐܘܪܚܐ ܕܚܟܡܬܐ ܝܗ̣ܒ ܠܗܘܢ
28 ܘܐܒܕܘ̣ ܡܛܠ ܕܠܝܬ ܗܘܐ ܒܗܘܢ ܚܟܡܬܐ ܘܣܘܟܠܐ. ܘܐܒܕܘ̣ ܡܢ ܒܠܝ ܡܚܫܒܬܐ. ܡܛܠ
ܕܠܝܬ ܗܘܐ ܒܗܘܢ ܬܪܥܝܬܐ
29 ܡ̇ܢ ܣܠ̣ܩ ܠܫܡܝܐ. ܘܢܣܒܗ̇ ܘܐܚܬܗ̇ ܡܢ ܥܢ̇ܢܐ
30 ܐܘ ܡܢܘ ܥܒ̣ܪ ܥܒ̣ܪ̈ܘܗܝ ܘܚܪܬܗ ܕܝܡܐ̇. ܘܐܫܟܚܗ̇ ܘܐܣܩܗ̇ ܐܝܟ ܕܠܕܗܒܐ ܓܒܝ̣ܐ
31 ܠܝܬ ܕܝܕܥ̇ ܐܘܪܚܗ̇. ܐܦܠܐ ܕܡܬ̇ܪܥܐ ܫܒܝ̈ܠܝܗ̇
32 ܐܠܐ ܗ̇ܘ ܕܝܕܥ̇ ܟܠ̣ ܗܘܝܘ ܝ̇ܕܥ ܠܗ̇. ܐܫܟܚܗ̇ ܒܚܟܡܬܗ. ܗ̇ܘ ܕܐܬ̣̇ܩܢ ܐܪܥܐ̣
ܠܥܠܡ ܥܠܡܝܢ. ܡܠ̣ܗ̇ ܒܥܝܪܐ ܕܐܪ̈ܒܥܬ ܪ̈ܓܠܝܗ̇
33 ܗ̇ܘ ܕܡܫܕܪ ܢܘܗܪܐ ܘܐ̇ܙܠ̇. ܘܩܪܝܗܝ ܘܐܫܬ̣ܡܥ ܠܗ ܘܥܢܝܗ̣ܝ ܒܐܪܬܝܬܐ̣
34 ܟܘ̈ܟܒܐ ܕܝܢ ܐܢܗܪܘ̇ ܒܕܘܟܝ̈ܬܗܘܢ̣ ܘܐܬ̇ܒܣ̣ܡܘ
35 ܘܩ̇ܪܐ ܠܗܘܢ ܘܐܡܪܝܢ̣ ܗܐ ܚܢܢ. ܐܢܗܪܘ ܒܚܕܘܬܐ ܠܗ̇ܘ ܡ̇ܢ ܕܥܒ̣ܕ ܐܢܘܢ.ܰ ܰ •
36 ܐܠܗܐ ܘܠܝܬ ܐܚܪܝܢ ܠܒܪ ܡܢܗ. ܘܠܐ ܢܬܚ̣ܫܒ ܠܒܪ ܡܢܗ ܐܚܪܝܢ
37 ܗܢܘ ܕܐܫܟܚ ܟܠܗ ܐܘܪܚܐ ܕܚܟܡܬܐ̇. ܘܝܗܒܗ̇ ܠܝܥܩܘܒ ܥܒ̣ܕܗ̣. ܘܠܐܣܪܝܠ ܚܒܝܒܗ
38 ܘܡܢ ܒܬܪ ܗܠܝܢ. ܥܠ ܐܪܥܐ ܐܬܓܠܝ̣ ܘܐܬܚܙܝ. ܘܒܝܬ ܒܢ̈ܝ ܐܢܫܐ ܐ̇ܬܗ̇ܦܟ.

Chapter 4

1 ܗܢܘ ܟܬܒܐ ܕܕܘܟܪܢܐ ܕܦܘܩ̈ܕܢܘܗܝ ܕܐܠܗܐ̇. ܘܢܡܘܣܐ ܕܐܝܬܘܗܝ ܠܥܠܡ. ܠܟܠܗܘܢ
ܐܝܠܝܢ ܕܡܚܡܣܢܝܢ ܒܗ ܬܗܘܐ ܠܗܘܢ̣ ܠܚܝ̈ܐ. ܘܐܝܠܝܢ ܕܫܒܩܝܢ ܠܗܘܢ̣ ܢܡܘܬܘܢ
2 ܐܬ̣ܦܢܝ̣ ܘܐ̇ܬܝܠܦ ܝܥܩܘܒ̇̈ ܘܚܡܣܢ̣ ܘܗ̇ܠܟ ܒܐܘܪܚܗ̇. ܠܘܩܒܠ ܙܗܪܐ ܕܢܘܗܪܗ
3 ܠܐ ܬܬܠ ܠܐܚܪܝܢ ܬܫܒܘܚܬܟ ܘܐܝܩܪܟ̇. ܘܡܕܡ ܕܛܒ ܠܟ̇ ܘܦܩܚ ܠܟ ܠܥܡܐ ܢܘܟܪܝܐ
4 ܛܘܒ̈ܢܐ ܚܢܢ. ܘܛܘܒܝܟ ܐܝܣܪܝܠ.. ܡܛܠ ܕܡܕܡ ܕܫܦܝܪ ܠܐܠܗܢ̣ ܝܕܥܝܢܢ
5 ܐ̣ܬܒܝܐܘ̇ ܥܡܗ܈ ܕܐܠܗܐ. ܕܘܟܪܢܐ ܠܐܝܣܪܝܠ
6 ܡܛܠ ܕܐܙܕܒ̇ܢܬܘܢ ܠܥܡ̈ܡܐ̣ ܠܐ ܗܘܐ ܠܐܒܕܢܐ. ܐܠܐ ܡܛܠ ܕܐܪܓܙܬܘܢ ܠܐܠܗܐ
ܐܫܬܠܡܬܘܢ ܠܒ̈ܥܠܕܒܒܝܟܘܢ
7 ܐܪܓܙܬܘܢ ܓܝܪ̣ ܠܗ̇ܘ ܕܥܒܕܟܘܢ ܠܐܠܗܐ ܕܠܥܠܡ. ܥܠ ܕܕܒܚ̇ܬܘܢ ܠܫܐ̈ܕܐ ܘܠܐ ܠܐܠܗܐ̇
8 ܘܛܥܝܬܘܢ ܠܡܪܒܝܢܟܘܢ ܠܐܠܗܐ ܕܠܥܠܡ. ܐܟ̣ܪܝܬܘܢ ܕܝ̣ܢ ܐܦ ܠܡܪܒ̇ܝܢܝܬܟܘܢ ܐܘܪܫܠܡ
9 ܚ̇ܙܝܬ ܓܝܪ ܕܐܬ̣ܐ ܥܠܝܟܘܢ ܪܘܓܙܐ ܘܚܡܬܐ̇ ܡܢ ܩܕܡ ܡܪܝܐ ܘܐ̇ܡܪܬ. ܫܘܡܥܘܢܝ̇
ܥܡܘܪ̈ܐ݃ ܕܨܗܝܘܢ. ܐܝܬܝ ܓܝܪ ܥܠܝ ܡܪܝܐ ܐܠܗܐ̣. ܐܒܠܐ ܪܒܐ ܕܠܥܠܡ
10 ܚ̇ܙܝܬ ܓܝܪ ܒܫܒܝܐ ܕܒܢ̈ܝ ܘܕܒܢ̈ܬܝ ܕܐܝܬܝ ܥܠܝܗܘܢ ܡܪܐ ܥ̈ܠܡܐ
11 ܪܒ̇ܝܬ ܐܢܘܢ ܓܝܪ ܒܚܕܘܬܐ̣ ܘܫ̇ܕܪܬ ܐܢܘܢ ܒܒܟܬܐ̇ ܘܒܐܒܠܐ̣ ܘܒܬܐ̈ܢܚܬܐ
12 ܠܐ ܐܢܫ ܢܚܕܐ ܠܐܪܡܠܘܬܝ ܕܐܫܬܒܩܬ̇. ܘܨ̇ܕܝܬ ܡܢ ܥܡܐ ܣܓܝܐܐ. ܡܛܠ ܚ̈ܛܗܐ
ܕܒܢ̈ܝ. ܡܛܠ ܕܣ̣ܛܘ ܡܢ ܐܘܪܚܗ ܕܡܪܝܐ ܐܠܗܐ̣
13 ܘܦܘܩ̈ܕܢܘܗܝ ܘܕܝܢ̣̈ܘܗܝ ܠܐ ܝܕܥܘ. ܐܦ ܠܐ ܗܠܟܘ ܒܐܘܪܚܐ ܕܦܘܩ̈ܕܢܘܗܝ ܕܐܠܗܐ.
ܐܦ ܠܐ ܒܫܒܝܠܐ ܕܡܪܕܘܬܐ ܕܩܘܫܬܐ̇ ܒܙܕܝܩܘܬܐ
14 ܕܪܟܘ ܐܘ ܐ̣ܬܛܦܝܣܘ. ܐܢܬܘܢ ܥܡܘܪ̈ܐ ܕܨܗܝܘܢ̣. ܐܬ̣ܕܟܪܘ ܫܒܝܬܐ ܕܒܢ̈ܝ ܘܕܒܢ̈ܬܝ
ܕܐܝܬܝ ܥܠܝܗܘܢ ܡܪܐ ܥ̈ܠܡܐ
15 ܐܝܬܝ ܓܝܪ ܥܠܝܗܘܢ ܥܡܐ̣ ܡܢ ܪܘܚܩܐ. ܥܡܐ ܚܨܝܦܐ ܘܡܡܠܠ ܒܠܫܢܐ ܐܚܪܢܐ. ܘܠܐ
ܒܗܬܘ ܡܢ ܣܒ̈ܐ. ܘܥܠ ܥ̈ܠܝܡܐ̣ ܠܐ ܐܬܪܚ̇ܡܘ
16 ܘܫܒ̣ܘ ܘܕܒ̣ܪܘ ܠܚܒ̈ܝܒܝܗ̇ ܕܐܪܡܠܬܐ̣ ܘܠܒܢ̈ܬܗ̇. ܘܠܝܚܝܕܬܐ̇ ܘܠܡܫܘܚܕܬܐ̣ ܐܚܪܒܘ
17 ܐܢܐ ܓܝ̣ܪ ܠܐ ܡܫܟܚܐ ܐܢܐ ܕܐܥܕܪܟܘܢ
18 ܗ̇ܘ ܓܝܪ ܡ̇ܢ ܕܐܝܬܝ ܥܠܝܟܘܢ ܒܝܫܬܐ̣. ܗ̣ܘ ܦܪܩ̇ ܠܟܘܢ ܡܢ ܐܝܕܐ ܕܒ̈ܥܠܕܒܒܝܟܘܢ
19 ܙܠܘ ܒ̈ܢܝ̈ ܙܠܘ. ܐܢܐ ܓܝܪ ܐܫܬܒ̇ܩܬ ܚܪܒܬܐ̣ ܘܨ̇ܕܝܬܐ
20 ܫ̇ܠܚܬ ܐܣܛܠܐ ܕܫ̇ܠܡܐ̣. ܘܠܒܫܬ ܣܩܐ ܒܒܥܘܬܝ. ܐܓܥܐ ܠܘܬܟ ܚܝ ܥ̈ܠܡܐ݃ ܒܝ̈ܘܡܬܐ
21 ܐܬܬܥܝܪܘ ܒܢܝ̣̈ ܘܓܥܘ ܠܘܬ ܡܪܝܐ. ܘܢܦܨܝܟܘܢ ܡܢ ܐ̈ܝܕܝ ܥܫܝ̈ܢܐ. ܘܡܢ ܐܝ̈ܕܝ
ܫ̈ܠܝܛܢܐ. ܘܡܢ ܐ̈ܝܕܝ ܒ̈ܥܠܕܒܒܐ
22 ܐܢܐ ܓܝܪ ܣܒ̇ܪܬ ܥܠ ܚܝ ܥ̈ܠܡܐ ܠܦܘܪܩܢܟܘܢ. ܘܐܬܬ ܠܝ ܚܕܘܬܐ ܡܢ ܩܕܡ ܡܪܝܐ ܐܠܗܐ
ܕܠܥܠܡ. ܡܛܠ ܕܒܥܓܠ ܐܬ̇ܪܚܡ ܥܠܝܗܘܢ. ܡܛܠ ܪ̈ܚܡܘܗܝ ܕܐܠܗܐ ܦܪܘܩܗܘܢ ܕܠܥܠܡ
23 ܫܕܪܬܟܘܢ ܓܝܪ ܒܐܒܠܐ̣ ܘܒܒܟܬܐ. ܘܢܦܢܝܟܘܢ ܠܝ ܐܠܗܐ ܘܐܩ̇ܒܠܟܘܢ ܡܢܗ. ܒܚܕܘܬܐ̇
ܘܒܒܘܣܡܐ ܕܠܥܠܡ
24 ܕܐܝܟܢܐ ܕܗܫܐ ܚܙܘ ܥܡܘܪ̈ܝܗ̇ ܕܨܗܝܘܢ ܫܒܝܬ̣ܟܘܢ̣. ܗܟܢܐ ܒܥܓܠ ܢܚܙܘܢ ܦܘܪܩܢܟܘܢ
ܕܡܢ ܠܘܬ ܡܪܝܐ̣ ܐܠܗܢ̇. ܘܢܝܬܟܘܢ ܒܚܕܘܬܐ ܪܒܬܐ̇. ܘܒܬܫܒܘܚܬܐ ܘܒܢܘܗܪܗ ܕܡܪܐ
ܥ̈ܠܡܐ
25 ܒ̈ܢܝ̣ ܐܓܪܘ ܪܘܚܟܘܢ. ܘܣܝ̇ܒܪܘ ܪܘܓܙܐ ܕܡܢ ܡܪܝܐ ܐܠܗܐ ܐܬ̣ܐ ܥܠܝܟܘܢ. ܪܕܦܟ
ܒܥܠܕܒܒܟ. ܡܛܠ ܗܢܐ̣ ܒܥܓܠ ܬܚܙܐ ܒܐܒܕܢܗ. ܘܥܠ ܨܘܪܗܘܢ ܬܕܪܘܟ
26 ܡܦܢ̈ܩܝ̣ ܐܙܠ̣ܘ ܒܫܒܝܐ. ܘܗܠܟܘ ܒܐܘܪ̈ܚܬܐ ܥܣ̈ܩܬܐ ܩܫܝ̈ܬܐ ܕܥܪ̈ܡܐ. ܘܐ̇ܬܒܕܪܘ
ܒܐܘܪ̈ܚܬܐ ܥܣ̈ܩܬܐ. ܘܐܬ̇ܒܕܪܘ̣ ܐܝܟ ܓܙܪܐ ܕܐܬܚ̣ܛܦ ܡܢ ܐ̈ܝܕܝ ܒ̈ܥܠܕܒܒܐ
27 ܐܬܒܝܐܘ ܒ̈ܢܝ̈ ܘܐܙܥܩܘ ܠܘܬ ܡܪܝܐ ܐܠܗܐ. ܢܗܘܐ ܠܟܘܢ ܓܝܪ ܠܘܬ ܡܪܝܐ ܕܘܟܪܢܐ̇.
ܡܢ ܗ̇ܘ ܕܐܝܬܝ ܥܠܝܟܘܢ ܗܠܝܢ
28 ܡܛܠ ܕܐܝܟܢܐ ܕܛܥ̇ܐ ܗܘܐ ܪܥܝܢܟܘܢ ܡܢ ܡܪܝܐ̣. ܚܕ ܒܥܣܪ̈ܐ ܬܘܒܘ̣ ܘܐܬܦܢܘ ܠܘܬ
ܡܪܝܐ. ܘܬܒܥܘܢܗܝ ܠܐܠܗܐ
29 ܗ̇ܘ ܓܝܪ ܡ̇ܢ ܕܐܝܬܝ ܥܠܝܟܘܢ ܒܝ̣ܫܬܐ̣. ܗ̣ܘ ܢܝܬܐ ܥܠܝܟܘܢ ܚܕܘܬܐ̣ ܠܥܠܡ ܥܡ
ܦܘܪܩܢܟܘܢ
30 ܐܬܒܝܐ ܐܘܪܫܠܡ.. ܡܒܝܐ ܗܘ ܠܟܝ ܗ̇ܘ ܡ̇ܢ ܕܣܡ ܠܟܝ ܫܡܐ
31 ܢܕܚ̈ܠܢ ܡܕܝܢ̈ܬܐ ܐܝܠܝܢ ܕܐܒܐܫ ܠܟܝ ܘܚܕܝ ܥܠ ܡܦܘܠܬܟܝ
32 ܢܬܪ̈ܗܒܢ ܡܕܝܢ̈ܬܐ ܐܝܠܝܢ ܕܫܥ̣ܒܕ ܠܒܢܝ̈ܟܝ. ܬܚܕܝܢ ܥܠ ܡܦܘܠܬܗܝܢ. ܢܕܚܠܘܢ
ܐܝܠܝܢ ܕܐܒܐܫܘ ܠܟܝ. ܬܬ̣ܪܗܒ ܗ̇ܝ ܕܩܒ̣ܠܬ ܠܒܢܝ̈ܟܝ
33 ܐܝܟܢܐ ܓܝܪ ܕܚ̇ܕ̣ܝܬ ܥܠ ܡܦܘܠܬܟܝ̣. ܗܟܢܐ ܬܬܥܝܩ ܘܬ̇ܟܪܐ ܠܗ̇ ܥܠ ܚܘܪܒܗ̇
34 ܘܐܫܩܘܠ ܡܢܗ̇ ܓܠܝ̈ܦܐ. ܘܕܝܨ̇ܐ ܕܟܢ̈ܫܐ ܣ̈ܓܝܐܐ ܘܚܕܘܬܗ̇ ܬܗܘܐ ܠܐܒܠܐ
35 ܢܘܪܐ ܓܝܪ ܬܫܬܕܪ ܥܠܝܗ̇ ܡܢ ܠܘܬ ܚܝ ܥ̈ܠܡܐ̣ ܢܘܓܪܐ̣ ܕܝܘ̈ܡܬܐ. ܘܢܥܡ̣ܪܘܢ ܒܗ̇
ܫܐ̈ܕܐ ܟܠܗ ܙܒܢܐ
36 ܚܘܪܝ ܠܡ̣ܕܢܚܐ ܐܘܪܫܠܡ.. ܘܚܙܝ ܚܕܘܬܐ ܕܡܢ ܠܘܬ ܐܠܗܐ ܐܬܝܐ ܠܟܝ
37 ܗܐ ܓܝܪ ܐܬ̇ܝܢ ܠܟܝ ܒܢܝ̈ܟܝ ܐܝܠܝܢ ܕܫܕܪܬܝ. ܐܬ̇ܝ̣ܢ ܘܡܬ̇ܟܢܫܝܢ. ܡܢ ܡܕܢܚ̈ܘܗܝ
ܕܫܡܫܐ ܘܥܕܡܐ ܠܡܥܪ̈ܒܘܗܝ. ܒܡܠܬܗ ܕܡܪܝܐ ܐܠܗܐ ܩܕܝܫܐ. ܘܚ̇ܕܝܢ ܒܬܫܒܘܚܬܗ ܕܐܠܗܐ.

Chapter 5

1 ܫܠܚ̣ܝ ܐܘܪܫܠܡ̇̈ ܐܣܛܠܐ ܕܐܒܠܟܝ. ܘܕܒܝܫܬܟܝ̇ ܘܕܚܫܟܝ. ܘܠܒܫܝ ܓܐܝܘܬܐ ܗ̇ܝ ܕܡܢ
ܠܘܬ ܡܪܝܐ ܐܠܗܐ ܠܬܫܒܘܚܬܐ ܕܠܥܠܡ
2 ܘܐܬܥ̣ܛܦܝ ܥܛܝܦܘܬܐ ܕܙܕܝܩܘܬܐ ܕܡܢ ܠܘܬ ܐܠܗܐ. ܣܝܡܝ ܒܪܫܟܝ ܣܢܘܪܬܐ ܕܬܫܒܘܚܬܗ
ܕܡܪܐ ܥ̈ܠܡܐ
3 ܡܛܠ ܕܗ̣ܘ ܐܠܗܐ ܢܚܘܐ ܠܟܠ ܐܢܫ̣. ܕܥܠ ܟܠܗ̇ ܐܪܥܐ ܢܘܗܪܟܝ
4 ܢܬܩ̣ܪܐ ܠܟܝ ܓܝܪ ܫܡܐ ܡܢ ܠܘܬ ܐܠܗܐ̣ ܠܥܠܡ. ܫܠܡܐ ܕܙܕܝܩܘܬܐ̣ ܘܬܫܒܘܚܬܐ ܕܕܚܠܬܗ
ܕܐܠܗܐ
5 ܐܬܬܥܝܪܝ̇ ܐܬܬܥܝܪܝ̇ ܐܘܪܫܠܡ܈ ܘܩܘܡܝ ܥܠ ܝܪ̈ܝܥܬܐ. ܘܚܘܪܝ ܠܐ̈ܦܝ ܡܕܢܚܐ̣
ܘܠܡܥܪܒܐ. ܘܚܙܝ ܠܒܢܝ̈ܟܝ ܕܡܬܟ̇ܢܫܝܢ ܠܟܝ. ܡܢ ܡܕܢܚ̈ܘܗܝ ܕܫܡܫܐ̣ ܘܥܕܡܐ
ܠܡܥܪ̈ܒܘܗܝ ܒܡܠܬܗ ܕܩܕܝܫܐ. ܟܕ ܚ̇ܕܝܢ ܒܕܘܟܪܢܗ ܕܐܠܗܐ
6 ܢܦܩܘ ܓܝܪ ܡܢܟܝ ܒܪܓܠ̣ ܟܕ ܡܬ̇ܕܒܪܝܢ ܡܢ ܒܥܠܕܒܒܐ. ܡܥܠ ܠܗܘܢ ܕܝܢ ܐܠܗܐ
ܠܘܬܟܝ̣. ܟܕ ܡܬܬܪܝܡܝܢ ܒܬܫܒܘܚܬܐ ܥܠ ܟܘܪܣܝܐ ܕܡܠܟܘܬܐ
7 ܦܩ̇ܕ ܓܝܪ ܐܠܗܐ ܠܟܠ ܛܘܪ ܕܪܡ̣ ܕܢܬܡ̇ܟܟ. ܘܥܪܡ̣ܐ ܢܗܘܐ ܠܫܦܝܐ̣ ܘܠܫܘܝܘܬܐ.
ܟܠܗܘܢ ܢܚ̈ܠܐ̣ ܢ̇ܬܡܠܘܢ. ܘܬܫܬܘܐ ܐܪܥܐ ܕܢܗܠܟ ܐܝܣܪܐܝܠ ܬܟܝܠܐܝܬ ܒܫܪܪܐ̇.
ܒܬܫܒܘܚܬܗ ܕܐܠܗܐ
8 ܛܠܠܘ ܟܠ ܐܝ̈ܠܢܝ ܥܒܐ̇. ܘܟܠ ܩܝܣ ܕܒܣܡܐ̇ ܥܠ ܐܝܣܪܐܝܠ ܒܦܘܩܕܢܗ ܕܐܠܗܐ


Chapter 1

0 ܙܡܝ̣ܪܬܐ ܕܡ̇— ܘܬܠܬ
1 ܓܥ̇ܝܬ ܠܘܬ ܡܪܝܐ. ܟܕ ܐܬ̇ܐܠܨܬ ܒܐܚܪܝܬܝ. ܘܠܘܬ ܐܠܗܐ ܟܕ ܣܡ̣ܘ ܥܠܝ ܚ̇ܛ̈ܝܐ
2 ܡ̣ܢ ܫ̣ܠܝܐ ܓܝܪ ܐܫܬ̣ܡܥ ܩܕܡ̇ܝ ܩܠܐ ܕܩܪܒܐ. ܢܫ̣ܡܥܢܝ ܓܝܪ ܡܛܠ ܕܐܬܡ̇ܠܝܬ
ܙܕܝܩܘܬܐ
3 ܘܐܬܚ̇ܫܒܬ ܒܠ̣ܒܝ ܡܛܠ ܕܐܬ̇ܡܠܝܬ ܙܕܝ̣ܩܘܬܐ. ܟܕ ܥ̇ܬܪܬ ܘܗ̇ܘܝܬ ܒܣܘܓܐܐ ܕܒܢ̈ܝܐ
4 ܥܘ̣ܬܪܗܘܢ̇ ܓܝܪ ܐܬܝ̣ܗܒ ܠܟ̇ܠܗ̇ ܐܪܥܐ. ܘܬܫܒܘܚܬܗܘܢ ܥܕܡܐ ܠܣܘ̈ܦܝܗ̇ ܕܐܪܥܐ
5 ܐܬܬܪܝ̣ܡܘ ܥܕܡܐ ܠܟܘ̈ܟܒܐ. ܘܐܡ̣ܪܘ ܕܠܐ ܢܦܠܘܢ
6 ܘܠܛ̇ܘ ܒܛܒ̈ܬܗܘܢ. ܘܠܐ ܝ̣ܕܥܘ
7 ܚܛܗ̈ܝܗܘܢ̇ ܓܝܪ ܒܟ̣ܣܝܐ ܗ̣ܘܘ. ܐ̇ܢܐ ܠܐ ܝ̇ܕܥ ܗ̇ܘܝܬ
8 ܘܥܘܠܗܘܢ̇ ܝܬܝܪ ܡ̣ܢ ܥܡ̈ܡ̣ܐ ܕܩܕܡܝܗܘܢ̇. ܘܛܡܐܘ ܠܗܝܟܠܗ ܕܡܪܝܐ ܒܛܡܐܘܬܐ

Chapter 2

0 ܙܡܝ̣ܪܬܐ ܕܐܪܒܥܝܢ ܘܐܪܒܥ
1 ܒܫܘ̣ܒܗܪܗ ܕܥܘ̇ܠܐ ܐܪܡܝ ܒܥ̣̇ܕܥܐܕܐ ܫܘܪ̈ܐ ܚ̣̇ܣ̈ܝܢܐ ܘܠܐ ܟܠ̇ܝܬ
2 ܘܣܠܩ̣ܘ ܥܠ ܡ̣̇ܕܒܚܟ ܥܡ̣̈ܡܐ ܢܘܟܪ̈ܝܐ ܘܡܕܝ̣ܫ̣ܝܢ ܗ̣ܘܘ ܒ̣̇ܡܣܢ̈ܝܗܘܢ̇
ܒܫ̣̇ܒܗܪܢܘܬܐ
3 ܡܛܠ ܕܒܢ̈ܝ ܐܘ̇ܪܫܠܡ ܛܡܐܘ ܒܝܬ ܡܩܕܫܗ ܕܡܪܝܐ. ܘܡܛܡܐܝܢ ܗ̣ܘܘ ܩܘܪ̈ܒܢܘܗܝ ܕܐܠܗܐ
ܒܥܘܠܘܬܐ
4 ܡܛܠ ܗܢܐ ܐܡ̣ܪ. ܕܐܪܚ̣ܩܘ ܘܫ̣ܕܘ ܐܢܘܢ̇ ܡ̣ܢܝ. ܘܠܐ ܐܬ̣ܩܢ ܥܡܗܘܢ̇ ܫܘ̣ܦܪܐ
ܕܬܫܒܘ̇ܚܬܗ
5 ܐܣܬܠܝ̣ ܩܕܡ ܡܪܝܐ. ܘܐܨܛܥܪܬ ܥܕܡܐ ܠܚܪܬܐ
6 ܒܢ̈ܝܗ̇ ܘܒܢ̈ܬܗ̇ ܒܫܒ̣ܝܐ ܡ̣̇ܪܝܪܐ. ܘܩܕܠܗܘܢ ܣܝ̣ܡ ܥܠܘܗܝ ܢܝ̣ܪܐ ܚܬܝ̣ܡܐ
ܕܥܡ̣̈ܡܐ
7 ܘܐܝܟ ܚܛܗ̈ܝܗܘܢ̇ ܗܟܢܐ ܥܒ̣ܕ ܠܗܘܢ̇. ܡܛܠ ܕܐܪܦܝ̣ ܐܢܘܢ̇ ܒܐܝ̣ܕܐ ܕܡ̇ܢ ܕܥܫܝ̣ܢ
ܡܢܗܘܢ̇
8 ܐܗܦ̣ܟ ܓܝܪ ܐܦ̈ܘܗܝ ܡ̣ܢ ܪܚ̈ܡܘܗܝ. ܛܠ̈ܝܐ ܘܣ̈ܒܐ ܘܒܢ̈ܝܗܘܢ̇ ܐܟܚܕܐ
9 ܡܛܠ ܕܒܝ̣ܫܬܐ ܥܒ̣ܕܘ ܐܦ ܗ̣ܢܘܢ̇ ܐܟܚܕܐ ܕܠܐ ܢܫ̣ܡܥܘܢܢܝ
10 ܘܐܬܚܡܬ ܫܡ̇ܝܐ ܪܘܪܒܐܝ̣ܬ. ܘܐܪܥܐ ܐܣ̣ܠܝܬ̇ ܐܢܘܢ̇
11 ܡܛܠ ܕܠܐ ܥܒ̣ܕ ܟ̇ܠ ܒܪܐܢܫ ܥܠܝܗ̇ ܐܝܟ ܕܥܒ̣ܕܘ
12 ܘܕܬܕܥܝ ܐܪܥܐ ܟ̇ܠܗܘܢ̇ ܕܝ̣̈ܢܝܟ ܙܕܝ̈ܩܐ ܐܠܗܐ
13 ܐܩܝ̣ܡܘ ܠܒܢ̈ܝܗ̇ ܕܐܘ̇ܪܫܠܡ ܒܓܘ̣ܚܟܐ ܒܓܘܗ̇. ܚܠ̣ܦ ܙܢܝ̈ܬܐ. ܘܟ̇ܠ ܡ̇ܢ ܕܥ̇ܒܪ
ܗ̣ܘܐ. ܥ̇ܒܪ ܗ̣ܘܐ ܐܝܟ ܕܠܘ̣ܩܒܠ ܫܡ̣ܫܐ. ܟܕ ܡܒ̣̇ܙܚܝܢ ܗ̣ܘܘ ܒܥ̣̇ܘܠܘܬܗܘܢ̇
14 ܐܝ̇ܟ ܕܐܦ ܗ̣ܢܘܢ̇ ܥ̇ܒܕܝܢ ܗܘܘ̇. ܠܘ̣ܩܒܠ ܫܡ̣ܫܐ ܦܪܣܝ̣ܘ ܥ̣̇ܘܠܘܬܗܘܢ̇.
ܘܒܢ̈ܬܗ̇ ܕܐܘܪܫܠܡ ܐܬܛܡ̈ܐܝܢ ܐܝܟ ܕܝ̣̈ܢܝܟ
15 ܚܠ̣ܦ ܕܗ̣ܢܝܢ ܛܡ̈ܐܝ ܢܦܫܗܝܢ ܒܚܘ̣ܠܛܢܐ ܕܫܪܝ̣ܚܘܬܐ. ܟܪܣܝ ܘܪ̈ܚ̣ܡܝ ܟܝ̇ܒܝܢ ܥܠ
ܗܠܝܢ
16 ܐܢ̇ܐ ܕܝܢ ܐܙ̇ܕܩܟ ܡܪܝܐ. ܒܬܪܝܨ̣ܘܬܗ ܕܠܒ̣ܝ. ܡܛܠ ܕܒܕܝ̣̈ܢܝܟ ܙܕܝܩܘܬܟ ܐܠܗܐ
17 ܡܛܠ ܕܦ̇ܪܥ ܐܢܬ ܠܥ̇ܘ̈ܠܐ ܐܝܟ ܥ̇ܒ̈ܕܝܗܘܢ. ܘܐܝܟ ܚܛܗ̈ܝܗܘܢ̇ ܒܝ̣̈ܫܐ ܘܡܪ̈ܝܪܐ
18 ܓܠ̣ܝܬ ܚܛܗ̈ܝܗܘܢ ܡܛܠ ܕܢܬܝ̣ܕܥ ܕܝ̣ܢܟ
19 ܘܥ̣ܛܝܬ ܕܘܟܪܢܗܘܢ̇ ܡ̣ܢ ܐܪܥܐ. ܐܠܗܐ ܕܝ̇ܢܐ ܘܙܕܝܩܐ ܘܠܐ ܢ̇ܣܒ ܒܐܦ̈ܐ
20 ܚܣܕܘ ܓܝܪ ܥܡ̣̈ܡܐ ܠܐܘܪܫܠܡ ܒܪܘܫܥܗܘܢ̇. ܘܐܬܦ̣ܣܩ ܫܘܦܪܗ̇ ܡܢ ܬܪܘ̇ܢܘܣ
ܕܬܫܒܘ̇ܚܬܗ
21 ܘܐܬܟܣܝܬ̇· ܣ̣̇ܩܐ ܚܠ̣ܦ ܠܒܘ̣ܫܐ ܕܝ̇ܐܝܘܬܐ. ܘܚ̣̇ܒܠܐ ܥܠ ܪܝܫܗ̇ ܚܠܦ ܟܠܝ̣ܠܐ
22 ܐܪܝ̣ܡܬ̇· ܡܢܗ̇ ܙܝ̣ܘܐ ܕܬܫܒܘ̇ܚܬܐ ܗ̇ܘ ܕܐܪܡܝ̣ ܥܠܝܗ̇ ܐܠܗܐ
23 ܒܨ̣̇ܥܪܐ ܫܘ̣ܦܪܗ̇ ܐܫܬܕܝ̣ ܥܠ ܐܪܥܐ
24 ܘܐܢ̇ܐ ܚܙܝ̇ܬ ܘܒܥܝ̇ܬ ܐܦ̈ܘܗܝ ܕܡܪܝܐ ܘܐܡ̇ܪܬ. ܣ̇ܦܩ. ܐܘܩ̣ܪܬ ܐܝ̣ܕܟ ܡܪܝܐ ܥܠ
ܝ̣ܣܪܐܝܠ. ܒܡ̣̇ܝܬܝܢܘܬܐ ܕܥܡ̣̈ܡܐ
25 ܡܛܠ ܕܒܙܚܘ ܘܠܐ ܚ̣ܣܘ. ܒܪܘܓܙܐ ܘܒܟܐܬܐ
26 ܡܓܡܪܝܢ. ܐܠܐ ܐܢ ܐܢܬ ܡܪܝܐ ܬܟ̣ܐܐ ܒܗܘܢ̇ ܒܪܘܓܙܟ
27 ܡܛܠ ܕܠܐ ܗ̣ܘܐ ܒܛܢ̣ܢܐ ܥܒ̣ܕܘ. ܐܠܐ ܐܢ ܒܪܓܬܐ ܕܢܦܫܐ
28 ܕܢ̣ܫܕܘܢ ܪܘܓܙܗܘܢ̇ ܥܠܝܢ ܒܚܛܘ̣ܦܝܐ. ܐܢܬ ܕܝܢ ܡܪܝܐ ܠܐ ܬܘܚܪ. ܬܦܪܘܥ ܐܢܘܢ̇
ܒܪܝܫܗܘܢ̇
29 ܠܡܪܡܝܘ ܫܘ̣ܒܗܪܗ ܕܬܢܝܢܐ ܒܨܥܪܐ
30 ܘܠܐ ܐ̇ܫܬܘܚܪܬ ܥܕܡܐ ܕܚܘܝ̣ ܠܝ̣ ܡܪܝܐ ܨܥܪܗ. ܟܕ ܡܡܚܝ ܥܠ ܛܘܪ̈ܐ ܕܡܨܪܝܢ.
ܘܝܬܝܪ ܡ̣ܢ ܒܨܝ̣ܪܐ ܡܣܠܝ ܥܠ ܐܪܥܐ ܘܥܠ ܝܡܐ
31 ܘܦܓܪܗ ܕܝܢ ܟܕ ܐܬ̇ܐ ܥܠ ܓܠ̈ܠܐ ܒܨܥܪܐ ܣ̇ܓܝܐܐ. ܘܠܝܬ ܕܩ̇ܒܪ
32 ܡܛܠ ܕܐܣܠ̣ܝܗ ܒܨܥܪܐ. ܠܐ ܓܝܪ ܐܬܚܫܒ ܕܒܪܐܢܫܐ ܗ̇ܘ. ܘܚܪܬܐ ܠܐ ܐܬܪܥܝ
33 ܐܡ̣ܪ ܓܝܪ ܕܐ̣ܢܐ ܐ̇ܗܘܐ ܡܪܗ̇ ܕܐܪܥܐ ܘܕܝܡܐ. ܘܠܐ ܝ̣ܕܥ ܕܡܪܝܐ ܗ̇ܘ ܐܠܗܐ. ܪܒܐ
ܘܥܫ̣ܝܢܐ ܘܚ̣̇ܝܠܬܢܐ
34 ܘܗܘ̣ܝܘ ܡܠܟܐ ܥܠ ܫܡ̇ܝܐ ܘܥܠ ܐܪܥܐ. ܘܕܐ̇ܢ ܡܠ̈ܟܘܬܐ ܘܪ̈ܝܫܢܐ
35 ܗ̇ܘ ܕܡܩܝ̣ܡ ܠܝ̣ ܒܬܫܒܘ̇ܚܬܐ. ܘܡܕܡܟ ܠܫܒܗܪ̈ܢܐ. ܠܐ ܒܥܕܢܐ ܐܠܐ ܠܥ̇ܠܡ
ܒܨܥܪܐ. ܡܛܠ ܕܠܐ ܝܕܥܘܗܝ
36 ܘܗܫܐ ܚܙ̣ܘ ܪ̈ܘܪܒܢܝܗ̇ ܕܐܪܥܐ ܕܝ̣ܢܗ ܕܡܪܝܐ. ܡܛܠ ܕܡ̣̇ܠܟܐ ܗ̇ܘ ܙܕܝܩܐ. ܘܕܐ̇ܢ
ܠܕܠܬ̣ܚܬ ܡ̣ܢ ܟ̇ܠܗ̇ ܫܡ̇ܝܐ
37 ܒ̣̇ܪܟܘ ܠܡܪܝܐ ܗ̇ܢܘܢ ܕܕܚ̇ܠܝܢ ܡܢ ܡܪܝܐ ܒܐܣܟܡܐ. ܡܛܠ ܕܪ̈ܚ̣ܡܘܗܝ ܕܡܪܝܐ ܥܠ
ܕܚ̈ܠܘܗܝ ܒܕܝ̣ܢܐ
38 ܠܡ̣ܦܪܫ ܒܝܢܬ ܙܕܝ̈ܩܐ ܘܥ̇ܘ̈ܠܐ. ܠܡܦܪܥ ܠܥ̇ܘ̈ܠܐ ܠܥ̇ܠܡ ܐܝܟ ܥ̇ܒ̈ܕܝܗܘܢ̇
39 ܘܠܡܚܢ ܠܙܕܝ̈ܩܐ ܡ̣ܢ ܡܘ̣ܟܟܐ ܕܥ̇ܘ̈ܠܐ. ܘܠܡܦܪܥ ܠܥ̇ܘ̈ܠܐ ܚܠܦ ܕܥܒ̣ܪ ܙܕܩܐ
40 ܡܛܠ ܕܒܣܝܡ ܗ̣ܘ ܡܪܝܐ ܠܐܝܠܝܢ ܕܩ̇ܪܝܢ ܠܗ ܒܡܣ̣̇ܝܒܪܢܘܬܐ. ܠܡܥ̣ܒܕ ܐܝܟ
ܪ̈ܚܡ̣ܘܗܝ ܠܚܣ̈ܘܗܝ. ܠܡܩ̣ܡ ܩܕܡ̇ܘܗܝ ܒܟ̇ܠܙܒܢ ܒܥܘ̣ܫܢܐ
41 ܒܪܝ̣ܟ ܗ̣ܘ ܡܪܝܐ ܠܥ̇ܠܡ ܡ̣ܢ ܥ̇ܒ̈ܕܘܗܝ

Chapter 3

0 ܙܡܝ̣̈ܪܬܐ ܕܐܪܒܥܝܢ ܘܚ̣̇ܡܫ
1 ܠܡܢܐ ܕܡ̣ܟܬܝ ܢ̣̇ܦܫܝ ܘܠܐ ܡܒܪܟܬܝ ܠܡܪܝܐ
2 ܬܫܒܘ̇ܚܬܐ ܚ̇ܕܬܐ ܠܐܠܗܐ. ܙܡ̣ܪܝ ܘܐܬܬܥܝ̣ܪܝ ܒܥܝ̣ܪܘܬܗ. ܡܛܠ ܕܡ̣̇ܙܡܘܪܐ ܛ̇ܒܐ
ܠܐܠܗܐ ܡ̣ܢ ܠܒ̣ܐ ܛ̇ܒܐ
3 ܙܕܝ̈ܩܐ ܒܟ̇ܠܙܒܢ ܢܬܕܟܪܘܢ ܠܡܪܝܐ. ܒܬܘܕܝܬܐ ܘܒܙܕܝܩܘܬܐ ܕܝ̣̈ܢܘܗܝ ܕܡܪܝܐ
4 ܠܐ ܢ̣̇ܗܡܐ ܙ̣̇ܕܝܩܐ ܕܡܬܪܕܐ ܡ̣ܢ ܡܪܝܐ. ܡܛܠ ܕܨܒܝܢܗ ܒܟ̇ܠ ܙܒܢ ܩܕܡ ܡܪܝܐ
5 ܐܬܬ̣ܩܠ ܙܕܝܩܐ ܘܙ̣̇ܕܩ ܠܐܠܗܐ. ܢܦ̣ܠ ܘܡܣܟܐ ܕܡܢܐ ܢܥܒ̣ܕ ܠܗ ܡܪܝܐ.
6 ܘܡܚܝܪ ܕܡܢ ܐܝܟܐ ܢܐܬܐ ܦܘ̣ܪܩܢܗ
7 ܫܪܪܐ ܕܙܕ̈ܝܩܐ ܡ̣ܢ ܩܕܡ ܐܠܗܐ ܦ̇ܪܘܩܗܘܢ̇. ܠܐ ܓܝܪ ܒ̣̇ܝܬܐ ܒܒ̣̇ܝܬܐ ܕܙܕܝ̈ܩܐ.
ܚܛܝ̣ܬܐ ܥܠ ܚܛܝ̣ܬܐ
8 ܡܛܠ ܓܝܪ ܕܒܟ̇ܠ ܙܒܢ ܣ̇ܥܪ ܒ̣̇ܝܬܗ ܕܙܕܝܩܐ. ܠܡܥ̣ܛܐ ܚܛܗ̈ܐ ܕܫܘܪ̈ܥܬܗ
9 ܘܦ̇ܪܩ ܢܦܫܗ. ܒܡܕܡ ܕܚ̇ܛܐ ܒܠܐ ܝ̣ܕܥܬܐ ܒܨܘܡܐ ܘܒܡܘ̣ܟܟܐ
10 ܘܡܪܝܐ ܡܕܟܐ ܟ̇ܠ ܓܒܪ ܚ̣̇ܣܝܐ. ܘܠܒܝܬܗ
11 ܐܬܬܩ̣ܠ ܕܝܢ ܥ̣ܘ̇ܠܐ ܘܠ̣ܛ ܠܚܝ̈ܘܗܝ. ܘܠܝܘܡܐ ܕܐܬܝ̣ܠܕ ܒܗ. ܘܠܚܒ̣̈ܠܐ ܕܐܡܗ
12 ܘܐܘܣܦ ܚܛ̈ܗܐ ܥܠ ܚܛ̈ܗܐ ܠܚܝ̈ܘܗܝ
13 ܢܦ̣ܠ ܘܡܛܠ ܕܒܝ̣ܫܐ ܡ̣̇ܦܘܠܬܗ ܘܠܐ ܢܩܘ̣ܡ. ܐܒܕܢܗ ܓܝܪ ܕܥܘ̇ܠܐ ܠܥ̇ܠܡ ܗ̣ܘ
14 ܘܠܐ ܢܬܕܟܪ ܐܡܬܝ ܕܣ̇ܥܪ ܙܕܝܩܐ
15 ܗܕܐ ܗ̇ܝ ܡܢܬܗܘܢ ܕܥ̈ܘ̇ܠܐ ܠܥ̇ܠܡ
16 ܐܝܠܝܢ ܕܝܢ ܕܕܚ̇ܠܝܢ ܡ̣ܢ ܡܪܝܐ. ܢܩܘ̣ܡܘܢ ܠ̈ܚܝܐ ܕܠܥ̇ܠܡ. ܘܚܝ̈ܝܗܘܢ̇ ܒܢܘ̣ܗܪܗ
ܕܡܪܝܐ. ܘܠܐ ܬܘ̣ܒ ܢܬܛ̇ܠܩ ܗܠܠܘܝܐ

Chapter 4

0 ܙܡܝ̣ܪܬܐ ܕܐܪܒܥܝܢ ܘܫܒܥ
1 ܠܡܢܐ ܐܢܬ ܪܫܝ̣ܥܐ ܝ̇ܬܒ ܐܢܬ ܒܟܢܘܫܬܐ ܕܙܕܝ̈ܩܐ. ܘܠܒ̣ܟ ܡ̣̇ܪܚܩ ܡ̣ܢ ܐܠܗܐ.
ܘܒܥ̣̇ܘܠܟ ܡܪܓܙ ܐܢܬ ܠܐܠܗܗ ܕܝ̣ܣܪܐܝܠ
2 ܝܬܝܪܐܝ̣ܬ ܒܡ̣ܠ̈ܝܟ. ܘܝ̇ܬܝܪܐܝ̣ܬ ܒܐܬܘ̈ܬܟ ܝ̣̇ܬܝܪ ܡ̣ܢ ܟ̇ܠ ܐܢܫ. ܗ̇ܘ ܕܩ̣̇ܫܐ
ܒܡ̣̈ܠܘܗܝ ܠܡܚܝܒܘ ܠܚ̈ܛܝܐ ܒܕܝ̣ܢܐ
3 ܘܐܝ̣ܕܗ ܠܘ̣ܩܕܡ ܥܠܘܗܝ ܐܝܟ ܕܒܛܢܢܐ. ܘܗ̣ܘ ܡܚܝܒ ܒܣܘܓܐܐ ܕܫܪܝ̣ܚܘܬܐ ܕܚ̈ܛܝܐ
4 ܥܝܢ̈ܘܗܝ ܥܠ ܟܠ ܐܢܬܬܐ ܕܠܐ ܢܟܦܘܬܐ. ܘܠܫ̣ܢܗ ܕܓܠ ܒܗܘܦ̈ܟܐ ܕܡܘ̈ܡܬܐ
5 ܒܠܠܝܐ ܘܒܚ̣ܫܘ̣ܟܐ ܐܝܟ ܕܠܐ ܡ̣ܬܚܙܐ. ܒܥܝ̈ܢܘܗܝ ܡܡ̣̇ܠܠ ܥܡ ܟ̇ܠ ܐܢܬܬܐ ܒܨ̣ܢܥܬܐ
ܕܒܝ̣ܫܬܐ
6 ܘܩ̣̇ܠܝ̣ܠ ܠܡ̣ܥܠ ܒܟ̇ܠ ܒܝܬܐ ܒܚ̣̇ܕܘܬܐ. ܐܝܟ ܗ̇ܘ ܕܠܝܬ ܒܗ ܒܝ̣ܫܬܐ
7 ܐܪܝ̣ܡ ܐܠܗܐ ܠܐܝܠܝܢ ܕܒܡܣܐܒ ܒܐܦ̈ܐ ܕܝ̇ܢܝܢ. ܚ̣̇ܝܐ ܕܝܢ ܥܡ ܬܪܝ̣ܨܐ ܒܚܘ̣ܒܠܐ
ܕܦܓܪܗ ܘܒܡܣܟܢܘܬܐ ܕܚܝ̈ܘܗܝ
8 ܢܓܠܐ ܐܠܗܐ ܥܒ̇ܕ̈ܝܗܘܢ ܕܐܝܠܝܢ ܕܫ̇ܦܪܝܢ ܠܒܢܝ̈ܢܫܐ. ܒܓܘ̣ܚܟܐ ܘܒܒܘ̣ܙܚܐ
ܥܒ̇ܕ̈ܘܗܝ
9 ܘܢܙܕܩܘܢ ܚ̣ܣ̈ܝܐ ܕܝ̣ܢܗ ܕܐܠܗܗܘܢ. ܟܕ ܢܬܬܪܝ̣ܡܘܢ ܪ̈ܫܝܥܐ ܡ̣ܢ ܩܕܡ ܙܕܝ̈ܩܐ
10 ܢ̇ܣܒ ܒܐ̈ܦܐ ܕܡܡܠܠ ܢ̇ܡܘ̇ܣܐ ܒܢܟ̣ܠܐ
11 ܘܥܝܢ̈ܘܗܝ ܥܠ ܒ̇ܝܬܐ ܒܫ̣̇ܠܝܘܬܐ ܐܝܟ ܚ̣ܘܝܐ. ܠܡ̣ܫܪܐ ܚܟ̣ܡܬܐ ܕܚܕ ܚܕ ܒܡ̣̈ܠܐ
ܕܥ̣̇ܘܠܘܬܐ
12 ܦܬܓܡ̈ܘܗܝ ܒܚܘ̣ܫܒܐ ܒܝ̣ܫܐ ܐܝ̣ܬܝܗܘܢ. ܠܦܘ̣ܠܚܢܐ ܕܪܓܬܐ ܕܥܘܠܐ
13 ܘܠܐ ܦ̇ܪܩ ܥܕܡܐ ܕܒܕܪ ܒܝܬ ܡ̣̇ܘܬܐ. ܘܐܚ̣ܪܒ ܒܝܬܐ ܡܛܠ ܪܓܬܐ ܕܥܘܠܐ
14 ܘܐܬܚܫܒ ܒܡ̣̈ܠܐ ܕܠܝܬ ܡ̣̇ܢܘ̣ ܕܚ̇ܙܐ ܘܕܐ̇ܢ
15 ܘܐܬܡܠܝ̣ ܒܗܢܐ ܥܘܠܐ. ܘܥܝܢ̈ܘܗܝ ܥܠ ܒܝܬܐ ܐܚܪܢܐ ܠܡܚܪܒܘܬܗ ܒܡ̣̈ܠܐ ܕܦܪܚܘܬܐ
ܘܠܐ ܡ̣ܬܡܠܝܐ ܢܦܫܗ ܐܝܟ ܫܝܘ̇ܠ. ܒܗܠܝܢ ܟ̇ܠܗܝܢ
16 ܬܗ̣ܘܐ ܡܢܬܗ ܕܡܪܝܐ ܒܨܥܪܐ ܩܕܡܝܟ. ܡ̣̇ܦܩܢܗ ܒܬܢ̣ܚ̈ܬܐ ܘܡ̣̇ܥܠܢܗ ܒܠ̈ܘܛܬܐ
17 ܒܟܐܒ̈ܐ ܘܒܡܣܟܢܘܬܐ ܘܒܚܘ̣ܣܪܢܐ ܚܝ̈ܘܗܝ ܡܪܝܐ ܢܗ̣ܘܘܢ. ܫܢ̣ܬܗ ܒܥ̈ܩܬܐ ܘܥܝ̣ܪܘܬܗ
ܒܬܘ̈ܟܐ
18 ܘܬܬܪܝܡ ܫܢ̣ܬܐ ܡܢ ܨܕܥ̈ܘܗܝ ܒܠܠܝܐ. ܢܦ̣ܠ ܡ̣ܢ ܟ̇ܠ ܥܒ̇ܕܐ ܕܐܝ̣̈ܕܘܗܝ ܒܨܥܪܐ
19 ܘܟܕ ܣܦܝ̣̈ܩܢ ܐܝ̣̈ܕܘܗܝ ܢܥܘܠ ܠܒܝܬܗ. ܘܢܗ̣ܘܐ ܚܣܝ̣ܪ ܒܝܬܗ ܡ̣ܢ ܟ̇ܠ ܡܕܡ ܕܡܣܒܥ
ܢܦܫܐ
20 ܘܡ̣ܢ ܝ̣̈ܠܕܗ ܠܐ ܚܕ ܢܩܪܒܝܘܗܝ
21 ܢܬܒܕܪ ܡ̣ܢ ܚܝ̈ܘܬܐ ܒ̣ܣܪܐ ܕܢܣ̈ܒܝ ܒܐܦ̈ܐ. ܘܓܪ̈ܡܐ ܕܥ̇ܘ̈ܠܐ ܩܕܡ ܫܡ̣ܫܐ ܒܨܥܪܐ
22 ܢܚ̣ܨܘ̣ܢ ܥܘܪ̈ܒܐ ܥܝ̈ܢܐ ܕܐܝܠܝܢ ܕܫ̇ܦܪܝܢ ܠܒܢ̈ܝܢܫܐ
23 ܡܛܠ ܕܐܚ̣ܪܒܘ ܒ̈ܬܐ ܣ̈ܓܝܐܐ ܕܐܢܫܐ ܒܨܥܪܐ. ܘܒܕܪܘܗܝ ܒܪܓܬܐ
24 ܘܠܐ ܐܬܕܟܪܘ ܠܐܠܗܐ. ܘܠܐ ܕܚ̣ܠܘ ܡ̣ܢ ܐܠܗܐ ܒܗܠܝܢ ܟ̇ܠܗܝܢ
25 ܘܐܪܓ̣ܙܘ ܠܐܠܗܐ. ܘܐܬܚܡܬ ܕܢܘܒܕ ܐܢܘܢ̇ ܡ̣ܢ ܐܪܥܐ. ܡܛܠ ܕܠܢ̈ܦܫܬܐ ܬܡܝ̈ܡܬܐ.
ܒܡ̣̇ܚܫܒܬܐ ܗܦܝ̣ܟܬܐ ܢܣ̣ܒܘ ܒܐܦ̈ܝܗܝܢ
26 ܛܘ̣ܒܝܗܘܢ̇ ܠܐܝܠܝܢ ܕܕܚ̇ܠܝܢ ܡ̣ܢ ܡܪܝܐ ܒܬܡܝ̣ܡܘܬܗܘܢ̇
27 ܘܡܪܝܐ ܢܦ̣ܪܘܩ ܐܢܘܢ̇ ܡ̣ܢ ܓܒܪ̈ܐ ܢܟܘ̈ܠܬܢܐ ܘܥ̇ܘ̈ܠܐ. ܘܢܦ̣ܪܩܢ ܡ̣ܢ ܟ̇ܠ
ܡܟܫܘܠܐ ܕܥ̇ܘ̈ܠܐ
28 ܐܘܒ̣ܕ ܐܠܗܐ ܟ̇ܠ ܕܥ̇ܒܕܝܢ ܛܠܘ̣ܡ̈ܝܐ ܒܚܬܝ̣ܪܘܬܐ. ܡܛܠ ܕܕܝ̇ܢܐ ܥ̣̇ܫܝ̣ܢܐ ܡܪܝܐ
ܗ̇ܘ ܐܠܗܢ. ܒܙ̣̇ܕܝܩܘܬܐ
29 ܢܗ̣ܘܘܢ ܡܪܝܐ ܪ̈ܚܡ̣ܝܟ ܥܠ ܟ̇ܠܗܘܢ̇ ܐܝܠܝܢ ܕܡ̣̇ܚܒܝܢ ܠܟ

Chapter 5

0 ܙܡܝܪܬܐ ܕܐܪܒܥܝܢ ܘܬܡܢܐ
1 ܡܪܝܐ ܐܠܗܝ ܐܫ̇ܒܚ ܫܡܟ ܒܕܝ̇ܨܐ. ܒܝܢܬ ܐܝܠܝܢ ܕܝ̇ܕܥܝ̣ܢ ܕܝ̣̈ܢܝܟ ܙܕܝ̈ܩܐ
2 ܡܛܠ ܕܐܢܬ ܒܣܝ̣ܡ ܘܡܪܚܡܢ. ܘܒܝܬ ܥܪܘܩܝܗ ܕܡܣܟܢܐ
3 ܟܕ ܐܓ̇ܥܐ ܠܘܬܟ ܠܐ ܬܫ̣ܬܘܩ ܡܢܝ̣
4 ܡܛܠ ܕܠܐ ܢ̇ܣܒ ܓܝܪ ܒܪܢܫܐ ܫܒܝ̣ܬܐ ܡ̣ܢ ܓܒܪܐ ܥ̣̇ܫܝ̣ܢܐ
5 ܐܘ̇ ܡ̣̇ܢܘ̣ ܢ̇ܣܒ ܡ̣ܢ ܟ̇ܠ ܡܕܡ ܕܥܒ̣ܕܬ. ܐܠܐ ܐܢ ܐܢܬ ܬܬ̣ܠ ܠܗ
6 ܡܛܠ ܕܒܪܐܢܫܐ ܘܡܢ̇ܬܗ ܠܘܬܟ ܗ̣ܝ ܒܡ̣̇ܬܩܠܐ. ܘܠܐ ܢ̣̇ܘܣܦ ܠܡ̣ܬܝܬܪܘ ܠܒܪ ܡ̣ܢ
ܕܝ̣ܢܟ. ܐܠܗܐ
7 ܒܐܘܠܨܢܢ ܩ̣ܪܝܢܟ ܠܥܘܕܪܢܢ. ܘܐܢܬ ܠܐ ܐܗܦ̣ܟܬ ܒܥܘܬܢ. ܡܛܠ ܕܐܢܬ ܗ̣ܘ ܐܠܗܢ
8 ܠܐ ܬ̣ܫܬܘܚܪܝ ܐܝ̣ܕܟ ܡ̣ܢܢ. ܕܠܐ ܢܬ̣ܚܣܢ ܕܢܚ̣ܛܐ
9 ܘܠܐ ܬܗܦܟ ܐܦ̈ܝܟ ܡ̣ܢܢ ܕܠܐ ܢܪܚܩ ܡܢܟ. ܐܠܐ ܠܘܬܟ ܢܐܬܐ
10 ܐܢܓܝܪ ܐ̇ܟܦܢ ܡܪܝܐ ܠܘܬܟ ܐ̇ܩܪܐ ܐܠܗܐ ܘܐܢܬ ܬܬ̣ܠ
11 ܠܦܪܚܬܐ ܓܝܪ ܘܠܢܘ̣̈ܢܐ ܐܢܬ ܡܪܒܐ ܐܢܬ. ܟܕ ܬܬ̣ܠ ܡ̣ܛܪܐ ܒܕܒܪܐ ܠܡܘܥܝܬܐ
ܕܥܣ̣ܒܐ. ܠܡܛܝܒܘ ܡܐܟܘ̇ܠܬܐ ܒܕܒܪܐ ܠܟ̇ܠ ܚ̣̇ܝܘܬܐ
12 ܘܐܢ ܢܟ̣ܦܢܘܢ ܠܘܬܟ ܢܪܝ̣ܡܘܢ ܐܦ̈ܝܗܘܢ̇
13 ܠܡ̈ܠܟܐ ܘܠܪ̈ܘܪܒܢܐ ܘܠܥܡ̣̈ܡܐ ܐܢܬ ܗ̣ܘ ܡܬܪܣܐ ܐܠܗܐ. ܘܣ̣̇ܒܪܗ ܕܡܣܟܢܐ
ܘܕܒܝ̇ܫܐ. ܡܢܘ. ܐܠܐ ܐܢ ܐܢܬ ܡܪܝܐ
14 ܘܬ̣ܥܢܝܘܗܝ ܡܛܠ ܕܐܢܬ ܗ̣ܘ ܒܣܝ̣ܡܐ ܘܢܝ̣ܚܐ. ܘܬܣ̣ܒܥܝ ܢܦܫܗ ܟܕ ܬܦ̣ܬܚ ܠܗ ܐܝ̣ܕܟ
ܒܪ̈ܚ̣ܡܐ
15 ܛܝܒܘܬܗ ܓܝܪ ܕܒܪܐܢܫܐ. ܒܚ̣̇ܘܣܢܐ ܗ̇ܝ. ܝܘܡܢ ܘܡܚ̣ܪ. ܘܐܢ ܗ̣ܘ ܕܢ̣ܬܢܐ ܠܡܬ̣ܠ
ܘܠܐ ܢܪܛܢ. ܘܗܢܐ ܬܡܝܗܐ ܗ̇ܘ
16 ܡ̣̇ܘܗܒܬܟ ܕܝܢ ܕܝ̣ܠܟ ܣ̇ܓܝܐܐ ܒܛܝܒܘܬܐ ܘܒܥܘܬܪܐ . ܘܠܝܬ ܣ̣̇ܒܪܐ ܕܠܘܬܟ ܕܢܚܘ̣ܣ
ܒܡܘܗ̈ܒܬܐ
17 ܥܠ ܟ̇ܠܗ̇ ܐܪܥܐ ܓܝܪ ܪ̈ܚܡܝܟ ܡܪܝܐ ܒܛܝܒܘܬܐ
18 ܛܘ̣ܒܘܗܝ ܠܒܪܢܫܐ ܕܢܬܕܟܪܝܘܗܝ ܡܪܝܐ ܒܡܣܟܢܘܬܐ
19 ܕܡܣܬܗ ܓܝܪ ܢܬܝܬܪ ܒܪܢܫܐ ܕܢ̣ܚܛܐ ܠܗ
20 ܦ̇ܩܚܐ ܡܣܟܢܘܬܐ ܒܙܕܝܩܘܬܐ
21 ܐܬܒ̣̇ܣܡܘ ܓܝܪ ܕܚ̈ܠ̇ܘܗܝ ܕܡܪܝܐ ܒܛܒ̈ܬܗ ܘܛܝܒܘܬܟ ܥܠ ܝ̣ܣܪܐܝܠ ܒܡܠܟܘܬܟ
22 ܒܪܝ̣ܟܐ ܗ̇ܝ ܬܫܒܘ̇ܚܬܗ ܕܡܪܝܐ. ܡܛܠ ܕܗܘ̣ܝܘ ܡ̣̇ܠܟܢ

Chapter 6

0 ܙܡܝ̣ܪܬܐ ܕܐܪܒܥܝܢ ܘܬܫܥܐ
1 ܛܘ̣ܒܘܗܝ ܠܒܪܢܫܐ ܕܡܥܬܕ ܠܒ̣ܗ ܠܡ̣ܩܪܐ ܒܫܡܗ ܕܡܪܝܐ
2 ܘܟܕ ܢܬܕܟܪ ܫܡܗ ܕܡܪܝܐ ܢܬܦ̣ܪܩ
3 ܘܐܘܪ̈ܚܬܗ ܡܬܪ̈ܨܢ ܡ̣ܢ ܩܕܡ ܡܪܝܐ. ܘܡܢܛܪܝܢ ܥܒ̇ܕܐ ܕܐܝ̈ܕܘܗܝ ܡ̣ܢ ܐܠܗܗ
4 ܘܚܙܬܗ ܒܝ̣ܫܬܐ ܕܒܠܠܝܐ ܠܐ ܬܬܙܝ̣ܥܝ. ܡܛܠ ܕܕܝ̣ܠܗ ܗ̣ܘ
5 ܘܢܦܫܗ ܒܥܒܪܐ ܕܢܗܪ̈ܘܬܐ̇. ܘܒܫܓܘ̣ܫܝܐ ܕܝܡ̈ܡܐ ܠܐ ܬܬܪܗܒ
6 ܩ̣ܡ ܓܝܪ ܡ̣ܢ ܫ̣ܢܬܗ ܘܫܒܚ ܠܫܡܗ ܕܡܪܝܐ
7 ܘܒܢܝ̇ܚܬܐ ܕܠܒܗ ܙܡܪ ܠܫܡܗ ܕܡܪܝܐ. ܘܒܥ̣ܐ ܡ̣ܢ ܩܕܡ ܐܦ̈ܘܗܝ ܕܡܪܝܐ. ܥܠ ܟ̇ܠܗ
ܒ̣̇ܝܬܗ
8 ܘܡܪܝܐ ܫ̇ܡܥ ܒ̇ܥܘܬܐ ܕܟ̇ܠ ܕܒܕܚ̣ܠܬܗ ܗ̣ܘ. ܘܟ̇ܠ ܫ̣ܠܐܬܐ ܕܢ̣̇ܦܫܐ ܕܡܣܒܪܐ ܒܗ
ܘܡܫ̣̇ܡܠܐ ܡܪܝܐ
9 ܒܪܝ̣ܟ ܗ̣ܘ ܕܥ̇ܒܕ ܪ̈ܚ̣ܡܐ. ܥܠ ܐܝܠܝܢ ܕܡ̣̇ܚܒܝܢ ܠܗ ܒܫܪܪܐ

Chapter 7

0 ܙܡܝ̣ܪܬܐ ܕܚܡܫܝܢ
1 ܠܐ ܬܪܚܩ ܡ̣̇ܫܟܢܟ ܡ̣ܢܢ ܐܠܗܐ. ܕܕܠܡܐ ܢܩܘ̣ܡܘܢ ܥܠܝܢ ܐܝܠܝܢ ܕܣ̣ܢܐܘܘܢ ܡܓܢ
2 ܡܛܠ ܕܕܚ̣ܩܬ ܐܢܘܢ̇ ܐܠܗܐ. ܕܠܐ ܬܕܘܫܝ ܪܓܠܗܘܢ ܝ̇ܪܬܘܬܐ ܕܩܘܕܫܟ
3 ܐܢܬ ܒܨ̣ܒܝܢܟ ܪܕܝܢ ܘܠܐ ܬܫܠܡܝܢ ܠܥܡ̣ܡ̈ܐ
4 ܐܢ ܓܝܪ ܬܫܕܪ ܡ̣̇ܘܬܐ. ܐܢܬ ܡ̣̇ܦܩ ܠܗ ܥܠܝܢ. ܡܛܠ ܕܐܢܬ ܗ̣ܘ ܡܪܚܡܢܐ. ܘܠܐ
ܬܪܓܙ ܐܝܟ ܕܠܡܓܡܪܘܬܢ
5 ܡܛܠ ܫܡܟ ܓܝܪ ܕܫܪܐ ܒ̣̇ܝܢܬܢ ܢܗ̣ܘܘܢ ܥܠܝܢ ܪ̈ܚ̣ܡܐ
6 ܘܠܐ ܢܫܟ̣ܚܘܢ ܥܡ̣̈ܡܐ ܠܡ̣ܬܥܫܢܘ ܥܠܝܢ. ܡܛܠ ܕܐܢܬ ܗ̣ܘ ܥܘ̣ܫܢܢ
7 ܘܚܢܢ ܢ̣ܩܪܐ ܠܘܬܟ ܘܐܢܬ ܬܥ̣ܢܝܢ
8 ܡܛܠ ܕܐܢܬ ܬܚ̣ܘܢ ܠܙܪܥܗ ܕܝܣܪܐܝܠ ܠܥ̇ܠܡ ܘܠܐ ܬܛ̣ܥܝܘܗܝ
9 ܐܬܩܢܢ ܒܙ̣̇ܒܢܐ ܕܥܘܕܪܢܟ. ܠܡܚܢ ܠܒܝܬܗ ܕܝܥܩܘܒ. ܠܝܘܡܐ ܗ̇ܘ ܕܡܥܬܕ ܠܗܘܢ̇

Chapter 8

0 ܙܡܝ̣ܪܬܐ ܕܚܡܫܝܢ ܘܚܕܐ
1 ܐܘܠܨܢܐ ܘܩ̇ܠܐ ܕܩܪܒܐ ܫܡ̣̈ܥܝ ܐܕ̈ܢܝ. ܩܠܐ ܕܩܪܒܐ ܘܪܓܫܐ ܕܩ̣ܛܠܐ ܘܕܐܒܕܢܐ
2 ܩܠܐ ܕܥܡ̣ܐ ܣ̇ܓܝܐܐ ܐܝܟ ܪܘܚܐ ܥ̣̇ܫܝ̣ܢܬܐ ܘܣ̇ܓܝܐܬܐ. ܐܝܟ ܥ̣̇ܠܥܠܐ ܕܢܘ̣ܪܐ
ܕܐܬܝ̇ܐ ܥܠ ܡ̣̇ܕܒܪܐ
3 ܘܐܡ̇ܪܬ ܠܠ̣ܒܝ. ܕܐܝܟܐ ܟܝ ܕܐ̇ܢ ܠܗ
4 ܩ̇ܠܐ ܫܡܥ̇ܬ ܒܐܘ̇ܪܫܠܡ ܡܕܝ̣ܢܬܐ ܩܕܝܫܬܐ
5 ܘܐܫܬܪ̈ܝ ܚܘ̣ܡܪ̈ܝ ܚ̣̇ܨܝ ܡ̣ܢ ܫܡ̣ܥܐ. ܘܒܘܪ̈ܟܝ ܪ̈ܥ̣ܠܝ
6 ܘܐܬܬܙܝ̣ܥܘ ܓܪ̈ܡܝ ܐܝܟ ܟ̣ܬܢܐ
7 ܘܐܡ̇ܪܬ ܢܬܪܨܘܢ ܐܘܪ̈ܚܬܗܘܢ ܒܙܕܝܩܘܬܐ. ܘܐ̇ܬܕܟܪܬ ܕܝ̣̈ܢܘܗܝ ܕܡܪܝܐ. ܕܡ̣ܢ ܟܕ
ܐܬܒܪܝ̣ܘ ܫܡ̇ܝܐ ܘܐܪܥܐ. ܘܙܕܩ̇ܬ ܠܐܠܗܐ ܒܟ̇ܠܗܘܢ̇ ܕܝ̣̈ܢܘܗܝ ܕܡ̣ܢ ܥ̇ܠܡ
8 ܓܠ̣ܐ ܕܝܢ ܐܠܗܐ ܥܒ̇ܕ̈ܝܗܘܢ ܩܕܡ ܫܡ̣ܫܐ. ܘܐܬܝ̣ܕܥ ܠܟ̇ܠܗ̇ ܐܪܥܐ ܕܝ̈ܢܘܗܝ ܕܡܪܝܐ
ܙܕܝ̈ܩܐ
9 ܒܛܫ̈ܝܬܐ ܓܝܪ ܕܐܪܥܐ ܡܥܘܠܝܢ ܗ̣ܘܘ
10 ܒܪܐ ܥܡ ܐܡܗ. ܘܐܒܐ ܥܡ ܒܪܬܗ ܡ̣ܬܚܠܛ̣ܝܢ ܗ̣ܘܘ
11 ܘܟ̇ܠܗܘܢ̇ ܓ̇ܝܪܝܢ ܗ̣ܘܘ ܢܫ̈ܝ ܚܒܪ̈ܝܗܘܢ̇. ܘܐܩܝ̣ܡܘ ܒܝܢܬܗܘܢ̇ ܩܝ̈ܡܐ ܥܠ ܗܠܝܢ
12 ܒܝܬ ܩܘܕܫܗ ܕܐܠܗܐ ܡܚ̣̇ܛܦܝܢ ܗ̣ܘܘ. ܐܝܟ ܗ̇ܘ ܕܠܝܬ ܕܝ̇ܪܬ ܘܦ̇ܪܩ
13 ܘܕܝ̇ܫܝܢ ܗ̣ܘܘ ܗ̣̇ܝܟܠܗ ܒܟܠܗ̇ ܛܡܐܘܬܗܘܢ̇. ܘܒܕܡܐ ܕܟ̣ܦܣܢܝܬܐ ܛܡܐܘ ܕܒ̣̈ܚܐ
ܐܝܟ ܒ̣ܣܪܐ ܛܡܐܐ
14 ܘܠܐ ܫܒ̣ܩܘ ܚܛ̈ܗܐ ܕܠܐ ܥܒ̣ܕܘ ܘܝܬܝܪ ܡ̣ܢ ܥܡ̣̈ܡܐ
15 ܡܛܠܗܢܐ ܡܙܓ̣ ܠܗܘܢ̇ ܐܠܗܐ ܪܘܚܐ ܕܛܥ̇ܝܘܬܐ. ܘܐܫܩܝ̣ ܐܢܘܢ̇ ܟܣܐ ܚ̣̇ܝܐ ܠܪܘܝܘܬܐ
16 ܐܝܬ̣ܝ ܠܗ̇ܘ ܕܡ̣ܢ ܥܒ̣ܪ̈ܝܗ̇ ܕܐܪܥܐ ܕܐܠ̇ܨ ܩܫܝܐܝ̣ܬ
17 ܘܕܐܢ̇. ܩܪܒܐ ܥܠ ܐܘܪܫܠܡ ܘܥܠ ܐܪܥܗ̇
18 ܘܐܪܥ̣ܘܗܝ ܕܝ̈ܢܝܗ̇ ܕܐܪܥܐ ܒܚ̣̇ܕܘܬܐ ܘܐܡ̣ܪܘ ܠܗ. ܬܬܩ̣ܢܝ ܐܘܪܚܟ. ܬܐ ܥܘ̇ܠ
ܒܫܠܡܐ
19 ܘܐܫܘܝ̣ܘ ܐܘ̣ܪ̈ܚܬܐ ܕܥܪܡܢ ܠܡ̣̇ܥܠܢܘ̣ܬܗ. ܦܬ̣ܚܘ ܬܪ̈ܥܐ ܥܠ ܐܘܪܫܠܡ ܘܟ̇ܠ̣ܠܘ
ܫܘܪ̈ܝܗ̇
20 ܘܥ̣ܠ ܐܝܟ ܐܒܐ ܠܒ̣̇ܝܬܐ ܕܒܢ̈ܘܗܝ ܒܫܠܡܐ. ܘܐܩܝ̣ܡ ܪ̈ܓܠܘܗܝ ܒܫܪܪܐ ܣ̇ܓܝܐܐ
21 ܘܐܚ̣ܕܘ ܡܓܕ̈ܠܝܗ̇ ܘܫܘܪ̈ܝܗ̇ ܕܐܘ̇ܪܫܠܡ
22 ܡܛܠ ܕܐܠܗܐ ܐܝ̣ܬܘܗܝ ܒܛܘܩܢܐ ܥܠ ܡ̣̇ܛܥܝܢܘܬܗܘܢ̇
23 ܘܐܘܒ̣ܕܘ ܪ̈ܝܫܢܝܗܘܢ̇ ܡܛܠ ܕܚܟܝ̣ܡ ܒܡ̣̇ܶܠܟܐ. ܘܐܫ̣ܕܘ ܕܡܐ ܕܥ̇ܡܘܪ̈ܝܗ̇
ܕܐܘܪܫܠܡ ܐܝܟ ܡ̈ܝܐ ܕܣ̣̇ܪܝܘܬܐ
24 ܘܐܘܒܠ ܒܢ̈ܝܗܘܢ̇ ܘܒܢ̈ܬܗܘܢ̇ ܗ̇ܢܘܢ̇ ܕܗ̣ܘܘ ܒܛܡܐܘܬܐ
25 ܘܥܒ̣ܕܘ ܛܡܐܘܬܗܘܢ̇ ܐܝܟ ܕܐܦ ܐܒ̈ܗܝܗܘܢ̇
26 ܘܛܡܐܬ̇· ܐܘ̇ܪܫܠܡ ܐܦ ܠܐܝܠܝܢ ܕܡܩܕܫܝܢ ܗ̣ܘܘ ܠܫܡܗ ܕܐܠܗܐ
27 ܘܐܙܕܕܩ ܐܠܗܐ ܒܕܝ̣̈ܢܘܗܝ ܒܥܡ̣̈ܡܐ ܕܐܪܥܐ
28 ܘܚܣ̈ܘܗܝ ܕܐܠܗܐ ܐܝܟ ܐܡ̣ܪ̈ܐ ܬܡ̈ܝܡܐ ܒܝܢܬܗܘܢ̇
29 ܡܫ̣ܒܚ ܗ̣ܘ ܐܠܗܐ ܕܕܐ̇ܢ ܟܠܗ̇ ܐܪܥܐ ܒܙܕܝܩܘܬܗ
30 ܗܐ ܐܢܬ ܐܠܗܐ ܚ̣̇ܘܝܬܢ ܙܕܝܩܘܬܟ
31 ܘܚ̣̈ܙܝ ܥܝ̈ܢܝܢ ܕܝ̣ܢ̈ܝܟ. ܐܠܗܐ. ܘܙܕܩܢ ܫܡܟ ܡܝܩܪܐ ܠܥ̇ܠܡܝܢ
32 ܡܛܠ ܕܐܢܬ ܗ̣ܘ ܐܠܗܐ ܕܙܕܝܩܘܬܐ. ܕܕܐ̇ܢ ܐܢܬ ܠܝ̣ܣܪܐܝܠ ܒܡ̣̇ܪܕܘܬܐ
33 ܐܗܦ̣ܟ ܥܠܝܢ ܪ̈ܚ̣ܡܝܟ ܘܚܘ̣ܢܝܢ
34 ܘܟ̣̇ܢܫ ܒܘ̣ܕܪܗ ܕܝܣܪܐܝܠ. ܒܪ̈ܚ̣ܡܐ ܘܒܛܝܒܘܬܐ
35 ܡܛܠ ܕܗ̣̇ܝܡܢܘܬܟ ܥܡܢ. ܘܚܢܢ ܩ̣̇ܫܝܢ ܩܕ̈ܠܝܢ. ܘܐܢܬ ܪܕܘܝܢ ܐܢܬ
36 ܠܐ ܬܡܗܐ ܡ̣ܢܢ ܐܠܗܢ. ܕܕܠܡܐ ܢܒܠܥܘܢܢ ܥܡ̣̈ܡܐ ܐܝܟ ܗ̇ܘ ܕܠܝܬ ܕܦ̇ܪܩ
37 ܘܐܢܬ ܐܠܗܢ ܐܢܬ ܡ̣ܢ ܒܪ̣ܝܫܝܬ. ܘܥܠܝܟ ܗ̣ܘ ܣ̣̇ܒܪܢ. ܡܪܝܐ
38 ܘܚܢܢ ܠܐ ܢܪܚܩ ܡܢܟ. ܡܛܠ ܕܛܒ̈ܝܢ ܐܢܘܢ̇ ܕܝ̣ܢ̈ܝܟ
39 ܥܠܝܢ ܘܥܠ ܒܢ̈ܝܢ. ܨ̣ܒܝܢܟ ܠܥ̇ܠܡ ܡܪܝܐ ܐܠܗܐ ܦܪܘܩܢ. ܘܬܘ̣ܒ ܠܐ ܢܬܬܙܝ̣ܥ
ܠܥ̇ܠܡ
40 ܡܫ̣̇ܒܚ ܗ̣ܘ ܡܪܝܐ ܒܕܝ̣ܢ̈ܘܗܝ ܒܦܘ̣ܡܐ ܕܚܣ̈ܘܗܝ. ܘܒܪܝ̣ܟ ܗ̣ܘ ܐܝ̣ܣܪܐܝܠ ܡ̣ܢ
ܡܪܝܐ ܠܥ̇ܠܡ

Chapter 9

0 ܙܡܝ̣ܪܬܐ ܕܚܡܫܝܢ ܘܬܪ̈ܬܝܢ
1 ܟܕ ܢܦ̣ܩ ܝ̣ܣܪܐܝܠ ܒܫܒ̣ܝܐ ܠܐܪܥܐ ܢܘ̣ܟܪܝܬܐ. ܟܕ ܐܪܚ̣ܩܘ ܡ̣ܢ ܡܪܝܐ ܦ̇ܪܘܩܗܘܢ̇
2 ܐܫܬܕܝܘ ܡ̣ܢ ܝ̇ܪܬܘܬܐ ܗ̇ܝ ܕܝܗ̣ܒ ܠܗܘܢ̇ ܐܠܗܐ. ܒܟ̇ܠܗܘܢ̇ ܥܡ̣̈ܡܐ ܗ̣ܘܐ ܒܘܕܪܗ
ܕܝ̣ܣܪܐܝܠ. ܐܝܟ ܡܠ̣ܬܗ ܕܐܠܗܐ
3 ܡܛܠ ܕܬܙܕܕܩ ܐܠܗܐ ܒܙܕܝܩܘܬܟ. ܒܥ̣̇ܘܠܢ ܕܝ̣ܠܢ
4 ܡܛܠ ܕܐܢܬ ܗ̣ܘ ܕܝ̇ܢܐ ܙ̣̇ܕܝܩܐ. ܥܠ ܟ̇ܠܗܘܢ̇ ܥܡ̣̈ܡܐ ܕܐܪܥܐ
5 ܡܛܠ ܕܠܐ ܡ̣ܬܛܫܐ ܓܝܪ ܡ̣ܢ ܬܪܥܝ̣ܬܟ ܟ̇ܠ ܡ̇ܢ ܕܥ̇ܒܕ ܥ̣̇ܘܠܐ
6 ܘܙܕܝܩܘܬܐ ܕܝܢ ܕܬܪ̈ܝܨܝܟ ܡܪܝܐ ܩܕܡ̇ܝܟ. ܘܠܐܝܟܐ ܢܬܛܫܐ ܒܪܐܢܫܐ ܡ̣ܢ ܬܪܥܝ̣ܬܟ
ܐܠܗܐ
7 ܥ̇ܒܕܝܢܢ ܓܝܪ ܒܚܐܪܘܬܐ ܘܒܓ̣̇ܒܝܘܬܐ ܕܢܦܫܢ ܠܡܥ̣ܒܕ ܛܒ̇ܬܐ ܘܒܝ̣ܫܬܐ ܒܥܒܕܐ
ܕܐܝ̈ܕܝܢ
8 ܘܒܙܕܝܩܘܬܟ ܣ̇ܥܪ ܐܢܬ ܒܢܝ̈ܢܫܐ
9 ܗ̇ܘ ܓܝܪ ܕܥ̇ܒܕ ܙܕܝܩܘܬܐ. ܣܝ̣ܡܬܐ ܕܚ̈ܝܐ ܣ̇ܐܡ ܠܗ ܠܘܬ ܡܪܝܐ. ܘܗ̇ܘ ܕܥ̇ܒܕ
ܥ̣̇ܘܠܐ ܗ̣ܘ ܚ̇ܐܒ ܕܝ̣ܢܐ ܕܢ̣̇ܦܫܗ ܒܐܒܕܢܐ
10 ܕܝܢ̈ܘܗܝ ܓܝܪ ܒܙܕܝܩܘܬܐ ܥܠ ܟ̇ܠ ܒܪܐܢܫ ܘܒ̣̇ܝܬܗ
11 ܠܡ̣̇ܢܘ ܓܝܪ ܢܛܐܒ ܐܠܗܐ. ܐܠܐ ܐܢ ܠܗ̇ܢܘܢ̇ ܕܩ̇ܪܝܢ ܠܡܪܝܐ
12 ܡܕܟܐ ܓܝܪ ܚܛܗ̈ܝܗ̇ ܕܢܦܫܐ ܒܡ̣̇ܘܕܝܢܘܬܐ
13 ܡܛܠ ܕܒ̣ܗܬܬܐ ܗܝ ܠܢ ܘܠܐܦ̈ܝܢ ܥܠ ܟ̇ܠܗܝܢ ܗܠܝܢ
14 ܠܡܢܘ ܓܝܪ ܢܫܒܘܩ ܚܛܗ̈ܐ. ܐܠܐ ܐܢ ܠܗܠܝܢ ܕܚ̣ܛܘ
15 ܠܙܕܝ̈ܩܐ ܓܝܪ ܡܒ̇ܪܟ. ܘܠܐ ܡܟܣ ܐܢܬ ܠܗܘܢ̇ ܥܠ ܡܕܡ ܕܚ̣ܛܘ. ܛܝܒܘܬܟ ܓܝܪ ܥܠ
ܐܝܠܝܢ ܕܚ̣ܛܘ ܡܐ ܕܬܒ̣ܘ ܐܝܬܝܗ̇
16 ܘܗܫܐ ܐܢܬ ܗܘ ܐܠܗܢ. ܘܚܢܢ ܥܡܟ ܗ̇ܘ ܕܐܚ̣ܒܬ. ܚܙ̣ܝ ܘܪܚ̇ܡ ܐܠܗܗ ܕܝ̣ܣܪܐܝܠ.
ܡܛܠ ܕܕܝ̣ܠܟ ܚܢܢ. ܠܐ ܬܪܚܩ ܪ̈ܚܡ̣ܝܟ ܡ̣ܢܢ. ܕܠܐ ܢܪܡܘܢ ܥܠܝܢ ܥܡ̣̈ܡܐ
17 ܡܛܠ ܕܐܢܬ ܓܒ̣ܝܬ ܠܙܪܥܗ. ܕܐܒܪܗܡ. ܝܬܝܪ̣ ܡ̣ܢ ܟ̇ܠܗܘܢ̇ ܥܡ̣ܡ̈ܐ
18 ܘܣ̣ܡܬ ܥܠܝܢ ܫܡܟ ܡܪܝܐ. ܘܠܐ ܬܫ̣ܠܐ ܥܕܡܐ ܠܥ̇ܠܡ
19 ܒܩܝ̇ܡܐ ܐܩܝ̣ܡܬ ܠܐܒ̈ܗܬܢ ܥܠܝܢ. ܘܚܢܢ ܡܣ̣̇ܒܪܝܢܢ ܒܟ. ܒܬܝ̇ܒܘܬܗ ܕܢܦܫܢ
20 ܕܡܪܝܐ ܐܢܘܢ̇ ܪ̈ܚ̣ܡܐ ܥܠ ܒ̣̇ܝܬܐ ܕܝ̣ܣܪܐܝܠ ܗܫܐ ܘܠܥ̇ܠܡ

Chapter 10

0 ܙܡܝ̣ܪܬܐ ܕܚܡܫܝܢ ܘܬܠܬ
1 ܛܘ̣ܒܘܗܝ ܠܓܒܪܐ ܕܐܬܕܟܪܗ ܐܠܗܐ ܒܡܟܣܢܘܬܐ . ܘܟܠܝ̣ܗܝ ܡ̣ܢ ܐܘ̣ܪܚܐ ܕܒܝ̣ܫܬܐ.
ܒܢܓ̣̈ܕܐ. ܠܡ̣ܬܕܟܝܘ ܡ̣ܢ ܚܛܝ̣ܬܗ ܕܠܐ ܬܣܓܐ
2 ܗ̇ܘ ܓܝܪ ܕܡ̣̇ܬܩܢ ܚ̣̇ܨܗ ܠܢܓ̈ܕܐ. ܐܦ ܢܬ̣ܕܟܐ. ܛܒ ܗ̣ܘ ܓܝܪ ܠܐܝܠܝܢ ܕܡܩܒܠܝܢ
ܡ̣̇ܪܕܘܬܐ
3 ܬܪܝ̣ܨܐ ܗ̇ܝ ܓܝܪ ܐܘܪܚܗ ܕܙܕܝܩܐ. ܘܠܐ ܡܦ̣̇ܬܠܐ ܠܗ ܡܪܕܘܬܐ
4 ܚܙܬܗ ܓܝܪ ܕܡܪܝܐ ܥܠ ܗ̇ܢܘܢ̇ ܕܡ̣̇ܚܒܝܢ ܠܗ ܒܫܪܪܐ. ܘܢܬܕܟܪ ܡܪܝܐ ܠܥܒ̣̈ܕܘܗܝ
ܒܪ̈ܚܡ̣ܐ
5 ܣܗܕܘܬܐ ܓܝܪ ܒܢ̇ܡܘܣܐ ܕܩܝ̇ܡܐ ܕܠܥ̇ܠܡ. ܣ̇ܗܕܘܬܗ ܕܡܪܝܐ ܒܐܘܪ̈ܚܬܐ ܕܒܢ̈ܝ ܐܢܫܐ
ܒܣܘ̣ܥܪ̈ܢ
6 ܙܕܝܩ ܗ̣ܘ ܘܬܪܝ̣ܨ ܐܠܗܢ ܒܟ̇ܠܗܘܢ̇ ܕܝ̣ܢ̈ܘܗܝ. ܘܝܣܪܐܝܠ ܢܫ̣̇ܒܚ ܠܫܡܗ ܕܡܪܝܐ
ܒܚ̣̇ܕܘܬܐ
7 ܘܚ̈ܣܝܐ ܢ̇ܘܕܘܢ ܒܥܕܬܐ ܕܥܡ̣ܐ. ܘܥܠ ܡܣܟ̈ܢܐ ܢܪܚܡ ܡܪܝܐ ܒܒܘ̣ܣܡܗ ܕܝ̣ܣܪܐܝܠ
8 ܡܛܠ ܕܒܣܝܡ ܗ̣ܘ ܘܡܪܚܡܢ ܐܠܗܐ ܠܥܠܡ. ܘܟܢܘ̈ܫܬܐ ܕܝ̣ܣܪܐܝܠ ܢܫ̈ܒܚܢ ܠܫܡܗ ܕܡܪܝܐ
9 ܕܡܪܝܐ ܗ̇ܘ ܓܝܪ ܦܘܪܩܢܐ ܥܠ ܒ̣̇ܝܬܐ ܕܝ̣ܣܪܐܝܠ. ܠܡܠܟܘ̣ܬܐ ܕܠܥ̇ܠܡ

Chapter 11

0 ܙܡܝ̣ܪܬܐ ܕܚ̣̇ܡܫܝܢ ܘܕ̇—
1 ܩ̣ܪܘ ܒܨ̣ܗܝܘܢ ܒܩ̣ܪܢܐ ܝ̣ܕܝ̣ܥܬܐ ܕܩܕ̈ܝܫܐ
2 ܐܟ̣ܪܙܘ ܒܐܘ̇ܪܫܠܡ ܩܠܐ ܕܡܣܒܪ̈ܢܐ. ܡܛܠ ܕܪܚ̣̇ܡ ܐܠܗܐ ܥܠ ܐܝ̣ܣܪܐܝܠ ܒܣܘܥܪܢܗ
3 ܩܘ̣ܡܝ ܐܘ̇ܪܫܠܡ ܒܪܘܡܐ. ܘܚܙ̣̇ܝ ܠܒܢܝ̈ܟܝ ܕܡ̣ܢ ܡܕܢܚܐ ܘܡ̣ܢ ܡ̣̇ܥܪܒܐ ܡܟܢܫܝܢ
ܟ̇ܠܗܘܢ̇ ܡ̣ܢ ܡܪܝܐ
4 ܘܡ̣ܢ ܓܪܒܝܐ ܐܬܝ̇ܢ ܠܚܕܘܬܗ ܕܐܠܗܗܘܢ. ܘܡ̣ܢ ܓܙܪ̈ܬܐ ܪ̈ܚܝ̣ܩܬܐ ܟܢܫ ܐܢܘܢ̇ ܐܠܗܐ
5 ܛܘܪ̈ܐ ܪ̈ܡܐ ܡܟܟ ܘܫܦܠ ܠܗܘܢ̇
6 ܘܪ̈ܡܬܐ ܥܪ̈ܩܝ ܡ̣ܢ ܡ̣̇ܥܠܢܗܘܢ̇. ܐܪ̈ܙܐ ܛܠܠ ܥܠܝܗܘܢ̇ ܟܕ ܥ̇ܒܪܝܢ ܗ̣ܘܘ
7 ܘܟ̇ܠ ܩܝܣܐ ܕܪܝܚܐ ܒܣܝ̣ܡܐ ܐܪܝܚ ܠܗܘܢ̇ ܐܠܗܐ. ܡܛܠ ܕܢܥ̣ܒܪ ܝ̣ܣܪܐܝܠ. ܒܣܘܥܪܢܐ
ܕܬܫܒܘ̇ܚܬܗ ܕܐܠܗܗܘܢ
8 ܐܬܠܒܫܝ ܐܘ̇ܪܫܠܡ ܡܐ̈ܢܐ ܕܬܫܒܘܚܬܟܝ. ܘܛܝܒܝ ܐܣܛܠܐ ܕܩܕܝܫܘܬܟܝ. ܡܛܠ ܕܐܠܗܐ
ܡܠܠ ܛܒ̈ܬܐ ܠܝ̣ܣܪܐܝܠ ܗܫܐ ܘܠܥ̇ܠܡ
9 ܢܥ̣ܒܕ ܡܪܝܐ ܡܕܡ ܕܡ̣̇ܠܠ ܥܠ ܝ̣ܣܪܐܝܠ ܘܥܠ ܐܘ̇ܪܫܠܡ. ܢܩܝ̣ܡ ܡܪܝܐ ܠܝ̣ܣܪܐܝܠ
ܒܫܡܐ ܕܬܫܒܘ̇ܚܬܗ. ܪ̈ܚ̣ܡܘܗܝ ܕܡܪܝܐ ܥܠ ܝ̣ܣܪܐܝܠ ܗܫܐ ܘܠܥ̇ܠܡ

Chapter 12

0 ܙܡܝ̣ܪܬܐ ܕܚܡܫܝܢ ܘܚ̣̇ܡܫ
1 ܡܪܝܐ ܦ̣̇ܨܗ̇ ܠܢ̣̇ܦܫܝ ܡ̣ܢ ܓܒܪܐ ܗܦܝ̣ܟܐ ܘܥܘ̇ܠܐ. ܘܡ̣ܢ ܠܫ̣ܢܐ ܡܠܚܫܢܐ ܘܥ̇ܒܪ
ܢ̇ܡܘ̇ܣܐ. ܕܡ̣̇ܠܠ ܕܓܠܘܬܐ ܘܢܟ̣ܠܐ
2 ܒܗܘ̣ܦܟܐ ܓܝܪ ܕܡ̣̈ܠܐ. ܐܝܬܘܗܝ ܠܫ̣ܢܗ ܕܓܒܪܐ ܥ̇ܒܪ ܢ̇ܡܘ̇ܣܐ. ܡܚ̣̇ܘܐ ܓܝܪ
ܕܐܝܟ ܗ̇ܘ ܕܫܦܝ̣ܪ ܥ̇ܒܕ. ܘܡ̣̇ܘܚܕ ܢܘ̣ܪܐ ܒܥܡ̣ܐ
3 ܡܥ̣̇ܡܪܗ ܓܝܪ ܠܡܡ̣ܠܐ ܒ̈ܬܐ ܒܡ̣̇ܡܠܠܐ ܕܓܠܐ. ܩ̇ܛܥ ܐܝ̣ܠ̈ܢܐ ܕܒܘ̣ܣܡܗ ܒܝܩܕܢܐ
ܕܥ̇ܒܪ ܢ̇ܡܘܣܐ
4 ܐܘܒ̣ܕ ܒ̈ܬܐ ܕܥ̇ܒܪ̈ܳܝ ܥܠ ܢ̇ܡܘ̇ܣܐ ܒܩܪܒܐ. ܘܣ̣ܦ̈ܘܬܐ ܡܠ̈ܚܫܬܐ ܐܪܚ̣ܩ ܐܠܗܐ
ܡ̣ܢ ܬܡܝ̈ܡܐ. ܣܦ̣̈ܘܬܐ ܕܥ̇ܒܪ̈ܝ ܢ̇ܡܘ̇ܣܐ. ܘܢܬ̣ܒܕܪܘܢ ܓܪ̈ܡܐ ܕܡܠ̈ܚܫܢܐ. ܡ̣ܢ
ܐܝܠܝܢ ܕܕܚ̇ܠܝܢ ܡ̣ܢ ܡܪܝܐ
5 ܒܢܘ̣ܪܐ ܕܡܫܬܠܗܒܐ ܢܐܒܕ ܠܫ̣ܢܐ ܠܚܘܫܬܐܢܐ ܡ̣ܢ ܬܪ̈ܝ̣ܨܐ. ܘܒܬܝ̈ܗܘܢ
6 ܘܢܢܛܪ ܡܪܝܐ ܠܢܦܫܐ ܕܙܕܝ̈ܩܐ. ܕܣ̇ܢܝܐ ܠܥ̈ܘ̇ܠܐ. ܘܢܬܩܢ ܡܪܝܐ ܠܓܒܪܐ ܥ̇ܒܕ
ܫܠܡܐ ܒܒܝܬ ܡܪܝܐ
7 ܕܡܪܝܐ ܗ̇ܘ ܦܘܪܩܢܐ ܥܠ ܝܣܪܐܝܠ ܥܒ̣ܕܗ ܠܥ̇ܠܡ
8 ܘܢܐܒܕܘܢ ܚ̈ܛܝܐ ܐܟܚܕܐ. ܡ̣ܢ ܩܕܡ ܐܦ̈ܘܗܝ ܕܡܪܝܐ. ܘܚܣ̈ܘܗܝ ܕܡܪܝܐ ܢܐܪܬܘܢ
ܡܘ̈ܠܟܢܘܗܝ ܕܡܪܝܐ

Chapter 13

0 ܙܡܝ̣ܪܬܐ ܕܚܡܫܝܢ ܘܫܬ
1 ܝ̣̇ܡܝ̣ܢܗ ܕܡܪܝܐ ܟܣܝܬܢ. ܝ̣̇ܡܝ̣ܢܗ ܕܡܪܝܐ ܚܣ̣ܬ̇· ܥܠܝܢ
2 ܘܕܪܥܗ ܕܡܪܝܐ ܦ̣ܪܩܢ ܡ̣ܢ ܪܘܡܚܐ ܕܡܗܠܟܐ. ܘܡ̣ܢ ܟܦܢܐ ܘܡ̣̇ܘܬܢܐ ܕܚܛ̈ܝܐ
3 ܐܪܗ̣ܛ ܥܠܝܗܘܢ̇ ܚܝ̈ܘܬܐ ܒܝ̣̈ܫܬܐ. ܘܒܫܢ̈ܝܗܝܢ ܡܢ̈ܬܦܢ ܗ̣̈ܘܝ ܒܣ̣ܪܗܘܢ̇.
ܘܒܪ̈ܚܘܬܐ ܡܩܨܨܢ ܗ̣̈ܘܝ ܓܪ̈ܡܝܗܘܢ̇. ܠܢ ܕܝܢ ܡ̣ܢ ܗܠܝܢ ܟ̇ܠܗܝܢ ܦܪܩܢ ܡܪܝܐ
4 ܐܬܬܙܝܥ ܕܝܢ ܪܫܝ̣ܥܐ ܡܛܠ ܫܘܪ̈ܥܬܗ. ܕܕܠܡܐ ܢܬܬ̣ܒܪ ܥܡ ܥܘ̇ܠܐ
5 ܡܛܠ ܕܒܝ̣ܫܐ ܗ̇ܝ ܡܦܘܠܬܗ ܕܥܘ̇ܠܐ. ܠܙܕܝܩܐ ܕܝܢ ܚܕܐ ܡ̣ܢ ܗܠܝܢ ܠܐ ܬܬܩܪܒ
6 ܡܛܠ ܕܠܐ ܦ̇ܚܡܐ ܡܪܕܘܬܐ ܕܙܕܝ̈ܩܐ ܕܕܠܐ ܒܝ̣ܕܥܬܐ. ܠܣܚܦܐ ܕܥ̈ܘ̇ܠܐ
7 ܕܒܝܕܥܬܐ. ܡ̣ܬܪܕܐ ܓܝܪ ܙܕܝܩܐ. ܐܝܟ ܕܠܐ ܢ̣ܚܕܐ ܠܗ ܥܘ̇ܠܐ
8 ܡܛܠ ܕܢܐܪܬܝܘܗܝ ܓܝܪ ܙ̣̇ܕܝܩܐ ܐܝܟ ܕܠܒܪܗ ܪܚܝ̣ܡܐ. ܘܡܪܕܘܬܗ ܐܝܟ ܕܒܘ̣ܟܪܐ
9 ܡܛܠ ܕܢܚܘ̣ܣ ܙܕܝܩܐ ܥܠ ܚܣ̈ܘܗܝ ܘܫܘܪ̈ܥܬܗܘܢ̇ ܢܥ̣ܛܐ ܒܡ̣̇ܪܕܘܬܐ. ܚܝ̈ܝܗܘܢ ܓܝܪ
ܕܙܕܝ̈ܩܐ ܠܥ̇ܠܡ ܐܢܘܢ̇
10 ܚ̈ܛܝܐ ܕܝܢ ܢܬܬܪܝ̣ܡܘܢ ܠܐܒܕܢܐ. ܘܠܐ ܢܫ̣ܬܟܚ ܬܘ̣ܒ ܕܘܟܪܢܗܘܢ̇
11 ܥܠ ܚܣ̈ܝܐ ܕܝܢ ܢܗ̣ܘܘܢ ܪ̈ܚܡ̣ܘܗܝ ܕܡܪܝܐ. ܥܠ ܟ̇ܠܗܘܢ̇ ܕ̇ܚ̈ܠܘܗܝ ܢܪܚܦ

Chapter 14

0 ܙܡܝ̣ܪܬܐ ܕܚܡܫܝܢ ܘܫܬ
1 ܡܗܝܡ̣ܢ ܡܪܝܐ ܠܐܝܠܝܢ ܕܡ̣̇ܚܒܝܢ ܠܗ ܒܫܪܪܐ. ܠܗ̇ܢܘܢ̇ ܕܡܣ̣ܝܒܪܝܢ ܡ̣̇ܪܕܘܬܗ.
ܠܗ̇ܢܘܢ̇ ܕܡܗܠܟܝܢ ܒܙܕܝܩܘܬܐ ܒܦܘ̣ܩ̈ܕܢܘܗܝ. ܢ̇ܡܘ̇ܣܐ ܝܗ̣ܒ ܠܢ ܠܚ̈ܝܝܢ
2 ܘܚܣ̈ܝܘܗܝ ܕܡܪܝܐ ܢܐܚܘܢ ܒܗ ܠܥ̇ܠܡ. ܦܪܕܝܣܗ ܕܡܪܝܐ ܐܝ̈ܠܢܐ̣ ܕܚ̈ܝܐ.
ܕܐܝ̣ܬܝܗܘܢ̇ ܚܣ̈ܝܘܗܝ
3 ܘܢ̣ܨܒܬܗܘܢ ܡܫܪܪܐ ܠܥ̇ܠܡ. ܘܠܐ ܢܬ̣ܥܩܪܘܢ ܟ̇ܠܗܘܢ̇ ܝܘܡ̈ܬܐ ܕܫܡ̇ܝܐ. ܡܛܠ
ܕܡܢ̇ܬܗ ܕܡܪܝܐ ܘܝ̇ܪܬܘܬܗ ܝܣܪܐܝܠ
4 ܘܠܐ ܗܟܢܐ ܚ̈ܛܝܐ ܘܥ̈ܘ̇ܠܐ. ܗ̇ܢܘܢ̇ ܕܐܚ̣ܒܘ ܝ̣̇ܘܡܐ ܒܩܘܒܠܐ ܕܚܛܗܐ.
ܒܙܥܘܪܘܬܗ̇ ܓܝܪ ܕܒܝܫܬܐ ܪܓܬܗܘܢ
5 ܘܠܐ ܐܬܕܟܪܘ ܠܐܠܗܐ. ܕܐܘܪ̈ܚܬܗܘܢ ܕܒܢ̈ܝ ܐܢܫܐ ܓ̈ܠܝܢ ܐܢܝܢ ܩܕܡ̇ܘܗܝ ܒܟ̇ܠܙܒܢ.
ܘܬܘ̈ܘܢܐ ܕܠܒ̣ܐ ܝ̇ܕܥ ܡ̣ܢ ܩܕܡ ܕܢܗ̣ܘܘܢ
6 ܡܛܠܗܢܐ ܝܘܪܬܢܗܘܢ̇ ܫܝܘ̇ܠ ܘܐܒܕܢܐ ܘܚܫܘ̣ܟܐ. ܘܒܝܘܡܐ ܕܚܢ̣ܢܐ ܕܙܕܝ̈ܩܐ ܠܐ
ܢܫ̣ܬܟܚܘܢ. ܚܣܝ̈ܘܗܝ ܓܝܪ ܕܡܪܝܐ ܢܐܪܬܘܢ ܚ̈ܝܐ ܒܒܘ̣ܣܡܐ

Chapter 15

0 ܙܡܝܪܬܐ ܕܚܡܫܝܢ ܘܬܡܢܐ
1 ܒܐܘܠܨܢܝ ܩܪܝ̇ܬ ܫܡܗ ܕܡܪܝܐ. ܘܠܥܘܕܪܢܝ ܩܪܝ̇ܬ ܠܐܠܗܗ ܕܝܥܩܘ̇ܒ. ܘܐܬܦܪܩܬ
2 ܡܛܠ ܕܣܒܪܐ ܘܒܝܬ ܓ̣̇ܘܣܐ ܕܡܣܟ̈ܢܐ ܐܢܬ ܗ̣ܘ ܐܠܗܐ
3 ܡ̣̇ܢܘ̣ ܓܝܪ ܕܥ̣̇ܫܝܢ ܢܘܕܐ ܠܟ ܒܫܪܪܐ
4 ܘܡܢܘ ܚ̣̇ܝܠܗ ܕܒܪܐܢܫܐ. ܐܠܐ ܕܢܘܕܐ ܠܫܡܟ
5 ܙܡܝ̣ܪܬܐ ܚ̇ܕܬܐ ܒܩ̇ܠܐ ܒܒܘ̣ܣܡܐ ܕܠܒ̣ܐ. ܦܐܪܐ ܕܣ̣̈ܦܘܬܐ ܒܡܐܢܐ ܕܡܬ̣ܩܢ
ܒܠ̣ܫܢܐ. ܪ̈ܝܫܝܬܐ ܕܣ̣̈ܦܘܬܐ ܡ̣ܢ ܠܒ̣ܐ ܚ̣̇ܣܝܐ ܘܙܕܝܩܐ
6 ܟ̇ܠ ܕܥ̇ܒܕ ܗܠܝܢ ܠܐ ܢܬܬܙܝ̣ܥ ܠܥ̇ܠܡ ܡ̣ܢ ܒܝ̣ܫܐ. ܫ̣̇ܠܗܒܝܬܐ ܕܢܘܪܐ ܘܪܘܓܙܐ
ܕܥ̇ܘ̈ܠܐ ܠܐ ܢܬ̣ܩܪܒ ܠܗܘܢ
7 ܐܡܬܝ ܕܢܦܘܩ ܥܠ ܚ̈ܛܝܐ ܡ̣ܢ ܩܕܡ ܡܪܝܡܐ. ܠܡܥ̣ܩܪ ܟ̇ܠܗܘܢ̇ ܫܪ̈ܫܝܗܘܢ̇ ܕܥ̇ܘ̈ܠܐ
8 ܡܛܠ ܕܐܬ̇ܗ ܓܝܪ ܕܡܪܝܐ ܥܠ ܙܕܝ̈ܩܐ ܠܦܘܪܩ̇ܢܐ. ܡ̇ܘܬܐ ܓܝܪ ܘܪܘܡܚܐ ܘܟܦܢܐ ܡ̣ܢ
ܙܕܝ̈ܩܐ ܢ̣̇ܪܚܩܘܢ
9 ܢܥ̣ܪܩܘܢ ܓܝܪ ܡ̣ܢܗܘܢ. ܐܝܟ ܕܥ̇ܪܩ ܡ̣̇ܘܬܐ ܡ̣ܢ ܚ̈ܝܐ. ܢܪܕܦܘܢ ܕܝܢ ܒ̇ܬܪ
ܥ̇ܘ̈ܠܐ ܘܢܕܪܟܘܢ ܐܢܘܢ̇. ܘܐܝܠܝܢ ܕܥ̇ܒܕܝܢ ܥ̣̇ܘܠܐ ܠܐ ܢܥ̣ܪܩܘܢ ܡ̣ܢ ܕܝ̣ܢ̈ܝܗ
ܕܡܪܝܐ ܐܝܟ ܝ̇ܕ̈ܥܝ ܓܝܪ ܩܪܒܐ ܢ̣ܩܕܡܘܢ ܐܢܘܢ̇
10 ܡܛܠ ܕܐܬ̇ܐ ܕܐܒܕܢܐ ܥܠ ܐܦ̈ܝܗܘܢ̇
11 ܘܝܘܪܬܢܗܘܢ̇ ܕܚ̈ܛܝܐ ܐܒܕܢܐ ܘܚܫܘܟܐ ܘܥܘܠܗܘܢ̇ ܢܪܕܘܦ ܐܢܘܢ̇ ܥܕܡܐ ܠܫܝܘ̇ܠ
ܬܚܬܝܬܐ
12 ܘܝܘܪܬܢܗܘܢ̇ ܠܐ ܢܫ̣ܬܟܚ ܠܒܢ̈ܝܗܘܢ̇
13 ܚܛܗ̈ܝܗܘܢ̇ ܓܝܪ ܢܚ̣ܪܘܒ ܒ̈ܬܐ ܕܚ̈ܛܝܐ. ܘܢܐܒܕܘܢ ܚܛ̈ܝܐ ܒܝܘܡܐ ܕܕܝ̣ܢܗ ܕܡܪܝܐ
ܠܥ̇ܠܡ
14 ܐܡ̣ܬܝ ܕܣ̇ܥܪ ܐܠܗܐ ܐܪܥܐ ܒܕܝ̣ܢܗ
15 ܘܥܠ ܐܝܠܝܢ ܕܕܚ̇ܠܝܢ ܡ̣ܢ ܡܪܝܐ ܢܗ̣ܘܘܢ̇ ܪ̈ܚ̣ܡܐ. ܒܗ̇ ܘܢܐܚܘܢ ܒܡܪܚܡܢܘ̣ܬܗ
ܕܐܠܗܢ. ܘܚ̈ܛܝܐ ܢܐܒܕܘܢ ܠܙܒܢܐ ܕܠܥ̇ܠܡ

Chapter 16

0 ܙܡܝ̣ܪܬܐ ܕܚܡܫܝܢ ܘܬܫܥܐ
1 ܟܕ ܐܗܡܝܬ̇· ܢܦܫܝ ܩ̣̇ܠܝ̣ܠ ܡ̣ܢ ܡܪܝܐ. ܥܕ ܩܠܝ̣ܠ ܗ̇ܘܐ ܗ̇ܘܝܬ ܒܫܪ̈ܥܬܐ ܕܫ̣ܢܬܐ
ܕܚܒ̇ܠܐ
2 ܘܟܕ ܐܪܚܩ̇ܬ ܡ̣ܢ ܡܪܝܐ. ܥܕ ܩ̣̇ܠܝ̣ܠ ܡܬ̣ܐܫܕ̇ܐ ܗ̣ܘܬ̇· ܢܦܫܝ ܠܡܘܬܐ ܥܠ ܓܢܒ
ܬܪ̈ܥܐ ܕܫܝܘ̇ܠ ܥܡ ܚ̈ܛܝܐ
3 ܘܟܕ ܐܬܪܟܢܬ̇· ܢܦܫܝ ܡ̣ܢ ܐܠܗܗ ܕܝ̣ܣܪܐܝܠ. ܐܠܘܠܐ ܡܪܝܐ ܥܕܪܢܝ ܒܪ̈ܚܡ̣ܘܗܝ
ܕܠܥ̇ܠܡ
4 ܕܩ̣ܪܢܝ ܐܝܟ ܙܩܘܬܐ ܕܣܘ̣ܣܝܐ ܠܥܝ̣ܪܘܬܗ. ܦ̇ܪܘܩܝ ܘܡܥܕܪܢܝ ܒܟ̇ܠܙܒܢ ܗ̣ܘ.
ܐܚܢ̣ܝ
5 ܐ̇ܘܕܐ ܠܟ ܐܠܗܐ. ܡܛܠ ܕܥܕܪܬܢܝ ܒܦܘܪܩܢܟ. ܘܠܐ ܚܫܒ̣ܬܢܝ ܥܡ ܚܛ̈ܝܐ ܠܐܒܕܢܐ
6 ܠܐ ܬܪܚܩ ܪ̈ܚ̣ܡܝܟ ܡܢܝ ܐܠܗܐ. ܘܠܐ ܢܥ̣ܢܕ ܕܘܟܪܢܟ ܡ̣ܢ ܠܒ̣ܝ ܥܕܡܐ ܠܡ̣ܘܬܐ
7 ܦܪܘܩܝܢܝ ܡܪܝܐ ܡ̣ܢ ܚܛܝ̣ܬܐ ܒܝ̣ܫܬܐ. ܘܡ̣ܢ ܟ̇ܠ ܐܢܬܬܐ ܒܝ̣ܫܬܐ ܕܡܟܫܠܐ ܠܫܒ̇ܪܐ
8 ܘܠܐ ܢ̣̇ܫܪܥܢܝ ܫܘ̣ܦܪܗ̇ ܕܐܢܬܬܐ ܥܘܠܬܐ. ܐܦܠܐ ܟ̇ܠ ܚܛܗܐ ܕܐܝ̣ܬ
9 ܘܐܬ̣ܩܢ ܥܒ̇ܕ ܐܝ̣̈ܕܝ ܩܕܡ̇ܝܟ. ܘܗ̈ܠܟܬܝ ܢܛܪ ܒܕܘܟܪܢܟ
10 ܠܫ̣ܢܝ ܘܣ̣̈ܦܘܬܝ ܒܡ̣̈ܠܐ ܕܫܪܪܐ ܐܬ̣ܩܢ. ܪܘܓܙܐ ܘܚ̣ܡܬܐ ܕܠܐ ܡܠ̣ܬܐ ܐܪܚ̣ܩ ܡ̣ܢܝ
11 ܪܛܢܐ ܘܙܥܘܪܘܬ ܢܦܫܐ ܒܐܘܠܨܢܐ ܐܪܚ̣ܩ ܡ̣ܢܝ. ܐܢ ܓܝܪ ܐ̇ܚܛܐ ܟܕ ܪܕܝ̇ܬ ܠܬܝܒܘܬܐ
12 ܒܨ̣ܒܝܢܐ ܕܝܢ ܕܚܕܘܬܐ ܫܪܪ ܢ̣ܦܫܝ. ܘܟܕ ܕܝܢ ܬܚܝܠ ܠܢܦܫܝ. ܢܣ̣ܦܩ ܠܝ̣ ܡܕܡ
ܕܐܐܬܝ̣ܗܒ
13 ܡܛܠ ܕܐܢ ܓܝܪ ܠܐ ܬܚܝܠܢܝ. ܡܢܘ̣ ܢܣܝܒܪ ܡ̣̇ܪܕܘܬܐ ܒܡܣܟܢܘܬܐ.
14 ܟܕ ܬܬܟܘܢ ܢܦܫܐ ܒܒ̣ܣܪܗ ܘܒܐܘܠܨܢܐ ܕܡܣܟܢܘܬܗ
15 ܘܟܕ ܢܣܝܒܪ ܙܕܝܩܐ ܒܗܠܝܢ. ܢܗ̣ܘܘܢ ܥܠܘܗܝ ܪ̈ܚ̣ܡܐ ܡ̣ܢ ܡܪܝܐ

Chapter 17

0 ܙܡܝ̣ܪܬܐ ܕܫܬܝܢ
1 ܡܪܝܐ ܐܢܬ ܗ̣ܘ ܡ̣̇ܠܟܢ. ܗܫܐ ܘܠܥ̇ܠܡ. ܡܛܠ ܕܒܟ ܐܠܗܐ ܬܫ̣ܬܒܗܪܝ ܢܦܫܢ
2 ܘܡܢܐ ܐܢܘܢ̇ ܚܝ̈ܘܗܝ ܕܒܪܐܢܫܐ ܥܠ ܐܪܥܐ. ܐܝܟ ܙ̣̇ܒܢܗ ܓܝܪ ܗܟܢܐ ܐܦ ܒܣ̣ܪܗ
3 ܚܢܢ ܕܝܢ ܡܣܒܪܝܢܢ ܥܠ ܐܠܗܐ ܦ̇ܪܘܩܢ. ܡܛܠ ܕܐܘܚܕܢܗ ܕܐܠܗܢ ܠܥ̇ܠܡ ܒܪ̈ܚ̣ܡܐ
4 ܘܡܠܟܘ̣ܬܗ ܕܐܠܗܢ ܠܥܠܡ ܥܠ ܥܡ̣̈ܡܐ ܒܕܝ̣ܢܐ
5 ܐܢܬ ܡܪܝܐ ܓܒ̣ܝܬ ܠܕܘܝܕ ܡܠܟܐ ܥܠ ܝ̣ܣܪܐܝܠ. ܘܐܢܬ ܝܡ̣ܝܬ ܠܗ ܥܠ ܙܪܥܗ. ܕܠܐ
ܬܬܥ̣̇ܛܐ ܡ̣ܢ ܩܕܡ̇ܝܟ ܡ̣̇ܠܟܘܬܗܘܢ̇
6 ܘܒܚ̈ܛܗܝܢ ܕܝܢ ܩܡ̣ܘ ܥܠܝܢ ܚ̈ܛܝܐ. ܘܣ̣ܡܘ ܥܠܝܢ ܘܐܪܚܩܘ̣ܢܝ ܗ̇ܢܘܢ̇ ܕܠܐ ܦܩ̣ܕܬ
ܠܗܘܢ̇. ܒܩܛܝ̣ܪܐ ܢܣ̣ܒܘ
7 ܘܠܐ ܫܒܚܘ ܠܫܡܟ ܡܝܩܪܐ ܒܬܫܒ̣̈ܚܬܐ. ܘܣ̣ܡܘ ܡܠܟܘܬܐ ܚܠ̣ܦ ܪܘܡܗܘܢ̇
8 ܐܚ̣ܪܒܘ ܟܘܪܣܝܗ ܕܕܘܝܕ ܒܫܘ̣ܒܗܪܐ ܕܫܘ̣ܚܠܦܗܘܢ̇. ܘܐܢܬ ܕܝܢ ܬܣܚܘܦ ܐܢܘܢ̇.
ܘܬܪܝ̣ܡ ܙܪܥܗܘܢ ܡ̣ܢ ܐܪܥܐ
9 ܘܟܕ ܢܩܘ̣ܡ ܥܠܝܗܘܢ̇ ܓܒܪܐ ܢܘ̣ܟܪܝܐ ܡ̣ܢ ܫܪܒܬܐ ܕܝ̣ܠܢ
10 ܐܝܟ ܚܛܗ̈ܝܗܘܢ̇ ܬ̣ܦܪܘܥ ܐܢܘܢ̇ ܐܠܗܐ. ܘܬܫ̣ܬܟܚ ܠܗܘܢ ܐܝܟ ܥܒ̇ܕ̈ܝܗܘܢ̇
11 ܘܠܐ ܬܪܚܡ ܥܠܝܗܘ̇ܢ ܐܠܗܐ. ܦܩܘܕ ܙܪܥܗܘܢ ܘܠܐ ܬܫ̣ܒܘ̇ܩ ܡܢܗܘܢ ܘܠܐ ܚܕ
12 ܡܗܝܡ̣ܢ ܡܪܝܐ ܒܟ̇ܠܗܘܢ̇ ܕܝ̣̈ܢܘܗܝ ܕܥܒ̣ܕ ܥܠ ܐܪܥܐ
13 ܐܚ̣ܪܒ ܥܘ̇ܠܐ ܐܪܥܢ ܡ̣ܢ ܒܠܝ ܕܝܬ̇ܒ ܥܠܝܗ̇. ܚܒܠܘ ܛܠ̈ܝܐ ܘܣ̈ܒܐ ܘܒܢ̈ܝܗܘܢ̇
ܐܟܚܕܐ
14 ܒܫܘ̣ܦܪܐ ܕܪܘܓܙܗ ܫ̣̇ܕܪ ܐܢܘܢ̇ ܥܕܡܐ ܠܡܥܪܒܐ. ܘܠܪܝܫܗ̇ ܕܐܪܥܐ ܠܒܘ̣ܙܚܐ ܘܠܐ
ܚ̣ܣ
15 ܒܢܘ̣ܟܪܝܬܐ ܡܫܬܒܗܪ ܒܥܠܕܒܒܐ. ܘܠܒ̣ܗ ܢܘ̣ܟܪܝ ܗ̣ܘ ܡ̣ܢ ܐܠܗܢ
16 ܘܟ̇ܠܡܕܡ ܥܒ̣ܕܬ ܐܘ̇ܪܫܠܡ. ܐܝܟ ܕܐܦ ܥܡ̣̈ܡܐ ܥܒ̣ܕܘ ܒܡܕ̈ܝܢܬܗܘܢ̇ ܠܐܠ̈ܗܝܗܘܢ̇
17 ܘܐܚܝ̣ܕܝܢ ܗ̣ܘܘ ܠܗܘܢ̇ ܒܢ̈ܝܗ̇ ܕܕܝܬܝܩܝ ܒܝܢܬ̇· ܥܡ̣̈ܡܐ ܚܠ̈ܝ̣ܛܐ. ܘܠܝܬ ܗ̣ܘܐ
ܒܝܢܬܗܘܢ ܕܥ̣ܒܕ ܪ̈ܚ̣ܡܐ ܘܫܪܪܐ ܒܐܘ̇ܪܫܠܡ
18 ܥܪ̣ܩܘ ܡܢܗܘܢ̇ ܐܝܠܝܢ ܕܪܚ̇ܡܝܢ ܗ̣ܘܘ ܟܢܘ̣ܫܬܐ ܕܚ̈ܣܝܐ. ܘܦ̣ܪܚܘ ܐܝܟ ܨܦܪ̈ܐ
ܕܦܪ̈ܚܢ ܡ̣ܢ ܩܢܝ̈ܗܝܢ
19 ܘܛܥ̈ܝܢ ܗ̣̈ܘܝ ܒܡܕܒܪܐ. ܠܡ̣ܦܪܩ ܢܦܫܗܘܢ̇ ܡ̣ܢ ܒܝ̣ܫܐ. ܘܝܩܝܪܐ ܗ̣ܘܬ
ܒܥ̈ܝܢܝܗܘܢ̇ ܬܘܬܒܘܬܗ̇ ܕܢܦܫܐ ܕܡ̣ܬܦܪܩܐ ܗ̣ܘܬ̇· ܡܢܗܘܢ̇
20 ܒܟ̇ܠܗ̇ ܐܪܥܐ ܗ̣ܘܐ ܒܘܕܪܗܘܢ̇ ܡ̣ܢ ܥ̇ܘ̈ܠܐ. ܡܛܠܗܢܐ ܐܬܬܚ̣ܕܘ ܫܡ̇ܝܐ ܕܠܐ
ܢ̇ܚ̣ܬܘܢ ܡ̣ܛܪܐ ܥܠ ܐܪܥܐ
21 ܘܡ̣̇ܒ̈ܘܥܐ ܕܡ̣ܢ ܥ̇ܠܡ. ܘܐܬܬܚ̣ܕܘ ܡܢ ܬܗܘ̈ܡܐ ܘܡ̣ܢ ܛܘܪ̈ܐ ܪ̈ܡܐ. ܡܛܠ ܕܠܝܬ
ܗ̣ܘܐ ܒܗܘܢ̇ ܕܥ̇ܒܕ ܙܕܝܩܘܬܐ ܘܕܝ̣ܢܐ. ܡܢ ܪ̈ܝܫܢܝܗܘܢ̇ ܘܥܕܡܐ ܠܙܥܘܪ̈ܝܗܘܢ̇.
ܐܝܬܝܗܘܢ̇ ܒܟ̇ܠ ܚܛ̈ܗܝܢ
22 ܡ̣̇ܠܟܐ ܒܥܘܠܐ ܐܝܬܘܗܝ. ܘܕܝ̇ܢܐ ܒܡ̣̇ܪܓܙܢܘܬܐ. ܘܥܡ̣ܐ ܒܚܛܝ̣ܬܐ
23 ܚܙܝ̣ ܡܪܝܐ ܘܐܩܝ̣ܡ ܠܗܘܢ̇ ܠܡܠܟܗܘܢ̇ ܠܒܪܗ ܕܕܘܝܕ. ܒܙܒܢܐ ܗ̇ܘ ܕܚ̇ܙܐ ܐܢܬ
ܐܠܗܐ. ܕܢܡܠܟ ܥܠ ܝ̣ܣܪܐܝܠ ܥܒ̣ܕܟ
24 ܘܚ̣̇ܙܩܝܗܝ ܒܚܝܠܐ. ܕܢܡܟܟ ܪ̈ܝܫܢܐ ܕܥܘܠܐ
25 ܕܢܕܟܝܗ̇ ܠܐܘ̇ܪܫܠܡ ܡ̣ܢ ܥܡ̣̈ܡܐ ܕܡܕܝܫܝܢ ܠܗ̇ ܠܐܒܕܢܐ
26 ܠܡܘܒܕܘ ܥ̇ܘ̈ܠܐ ܡ̣ܢ ܝ̇ܪܬܘܬܟ. ܠܡܫ̣ܚܩ ܫܘ̣ܒܗܪܐ ܐܝܟ ܚ̣ܨܦܐ ܕܦܚܪܐ. ܠܡܫ̣ܚܩ
ܒܫܒܛܐ ܕܦܪܙܠܐ ܟ̇ܠܗ ܫܘܪܪܗܘܢ̇
27 ܠܡ̣̇ܘܒܕܘ ܥܡ̣̈ܡܐ ܥ̇ܘ̈ܠܐ ܒܡ̣ܠܬ̇· ܦܘ̣ܡܗ. ܒܟܐܬܗ ܢܥ̣ܪܩܘܢ ܥܡ̣̈ܡܐ ܡ̣ܢ ܩܕܡ
ܐܦ̈ܘܗܝ. ܘܠܡܟܘܢܘ ܠܚܛ̈ܝܐ ܒܡ̣ܠܬܐ ܕܠܒ̣ܗܘܢ̇
28 ܕܢܟܢܫ ܥܡ̣ܐ ܩܕܝܫܐ ܗ̇ܘ ܕܢ̣ܫܬܒܗܪ ܒܙܕܝܩܘܬܐ. ܘܢܕܘܢ ܫܪ̈ܒܬܐ ܕܥܡ̣ܐ ܕܡܩܕܫ
ܡܪܝܐ ܐܠܗܗ
29 ܘܠܐ ܬܘ̣ܒ ܢܫܒܘܩ ܕܬܒܘܬܝ ܚܛܝܬܐ ܒܝܢܬܗܘܢ̇. ܘܠܐ ܬܘ̣ܒ ܢܥ̣ܡܪ ܒ̣̇ܝܢܬܗܘܢ̇ ܓܒܪܐ
ܕܝ̇ܕܥ ܒܝ̣ܫܬܐ
30 ܝ̣ܕܥ ܐܢܘܢ̇ ܓܝܪ ܡܛܠ ܕܟ̇ܠܗܘܢ̇ ܒܢ̈ܝܐ ܐܢܘܢ̇ ܕܐܠܗܐ. ܘܢܦܠܓ ܐܢܘܢ̇
ܒܫܪ̈ܒܬܗܘܢ̇ ܒܐܪܥܐ
31 ܘܬܘܬܒܐ ܘܢܘ̣ܟܪܝܐ ܠܐ ܢܥ̣ܡܪ ܥܡܗܘܢ̇. ܡܛܠ ܕܕܐ̇ܢ ܥܡ̣̈ܡܐ ܘܐܡ̣̈ܘܬܐ ܒܚ̣ܟܡܬܐ
ܕܙܕܝܩܘܬܗ
32 ܘܢܩ̣ܢܐ ܥܡ̣ܐ ܡ̣ܢ ܥܡ̣̈ܡܐ. ܕܢ̣ܦܠܚܝܘܗܝ ܬܚܝ̣ܬ ܢܝܪܗ. ܘܢܫܒܚܘܢܝܗܝ ܠܡܪܝܐ
ܓܠܝܐܝ̣ܬ ܒܟ̇ܠܗ̇ ܐܪܥܐ
33 ܘܢܕܟܝܗ̇ ܠܐ̇ܘܪܫܠܡ ܒܩܕܝܫܘܬܐ ܐܝܟ ܕܡܢܩܕܝܡ
34 ܕܢܐ̣ܬܘܢ ܥܡ̣̈ܡܐ ܡ̣ܢ ܣܘ̈ܦܝܗ̇ ܕܐܪܥܐ. ܠܡ̣ܚܙܐ ܬܫܒܘ̇ܚܬܗ. ܟܕ ܡ̣̇ܝܬܝܢ
ܐܝ̣ܩ̇ܪܐ ܠܒܢ̈ܝܗ̇. ܗ̇ܢܘܢ̇ ܕܐܬܒܕܪܘ ܡܢܗ̇
35 ܘܠܡ̣ܚܙܐ ܬܫܒܘ̇ܚܬܗ ܕܡܪܝܐ. ܗ̇ܝ ܕܫܒܚܗ̇ ܐܠܗܐ. ܘܗ̣ܘ ܡܠܟܐ ܙܕܝܩܐ ܡܠܦ ܡ̣ܢ
ܐܠܗܐ ܥܠܝܗܘܢ̇
36 ܘܠܝܬ ܥܘܠܐ ܒܝܘܡ̈ܬܗ ܒܝܢܬܗܘܢ̇. ܡܛܠ ܕܟ̇ܠܗܘܢ̇ ܩܕܝܫܝܢ. ܘܡܠܟܗܘܢ̇ ܡܫܝ̣ܚܐ
ܡܪܝܐ
37 ܡܛܠ ܕܠܐ ܓܝܪ ܡ̣̇ܣܒܪ ܥܠ ܣܘ̣ܣܝܐ ܘܠܐ ܥܠ ܪܟܒܗ. ܘܠܐ ܥܠ ܩ̣ܫܬܐ. ܐܦܠܐ ܡܣܓܐ
ܠܗ ܕܗܒܐ ܘܣܐܡܐ ܠܩܪܒܐ. ܘܠܐ ܢܣܒܪ ܥܠ ܣ̈ܓܝܐܐ ܒܝܘܡܐ ܕܩܪܒܐ
38 ܡܪܝܐ ܓܝܪ ܡ̇ܠܟܗ̣ ܗ̣ܘܝܘ ܣܒܪܗ. ܘܚܝܠܗ ܥܠ ܣܒܪܗ ܕܐܠܗܗ. ܘܢ ܡ ܠܚܘ̈ܗܝ ܥܠ
ܟܠܗܘܢ ܒܕܚܠܬܐ.
39 ܢܡܚܝܗ̇ ܓܝܪ ܠܐܪܥܐ ܒܡܠܬ ܦܘܡܗ̣ ܠܥܠܡ
40 ܘܢܒܪܟ ܥܡܗ ܕܡܪܝܐ ܒܚܟܡܬܐ ܘܒܒܘܣܡܐ
41 ܘܗ̣ܘ ܡܕܟܝ ܡܐ ܪܝܫܐ ܠܥܡܐ ܪܒܐ. ܠܡܟܘܢܘ ܠܪ̈ܝܫܢܐ ܘܠܡܘܒܕܘ ܠܚܛܝ̈ܐ ܒܡܠܬܗ
42 ܘܠܐ ܢܬܒ̇ܨܪ ܒܝܘ̈ܡܬܗ ܡܢ ܐܠܗܗ. ܡܛܠ ܩܕܝܫܐ. ܘܚܟܝܡܐ ܒܡ̣ܠܟܐ ܕܦܛܢܐ .
ܒܥܘܫܢܐ ܘܒܙܕܝܩܘܬ̣ܐ
43 ܘܒܒܘܪܟܬܗ ܕܡܪܝܐ. ܥܡܗ. ܒܚܝ̇ܠܐ
44 ܘܠܐ ܢܬܟܪܗ . ܣܒܪܗ ܒܡܪܝܐ̣ ܗ̣ܘ ܘܡܢ̣ܘ ܢܩܘܡ ܠܩܘܒܠܗ. ܡܚ̇ܝܠ ܓܝܪ
ܒܥ̇ܒ̈ܕܘܗܝ. ܘܥܫܝܢ ܒܕܚܠܬܗ ܕܐܠܗܗ
45 ܪܥܐ ܡܪܥܝܬܗ ܕܡܪܝܐ ܒܙܕܝܩܘܬܐ ܘܒܗܝܡܢܘܬܐ. ܘܠܐ ܢܫܒܘܩ ܕܐܢܫ ܢܬܟ ܪܗ ܒܡܪܥܝܬܗ
46 ܠܟܠܗܘܢ ܢܟܢܫ ܒܫܦܝܘܬܐ̣. ܘܠܐ ܬܫܬܟܚ ܒܗܘܢ ܫܒܗܪܢܘܬܐ ܕܬܥܫܢ ܥܠܝܗܘܢ
47 ܗܕܐ ܗܝ ܝܐܝܘܬܗ ܕܡ̇ܠܟܗ ܕܐܝܣܪܐܝܠ. ܠܡܩܡܘ ܥܠ ܒܝܬܗ ܕܐܝܣܪܐܝܠ ܠܡܪܕܝܗ
48 ܦܬܓܡ̈ܘܗܝ ܒܩ̣ܝܢ ܝܬܝܪ ܡܢ ܕܗܒܐ. ܘܡܝܩܪ̈ܐ ܒܟܢܘܫ̈ܬܐ ܠܡܦܪܫܘ ܫܪ̈ܒܬܐ ܡܢ ܥܡܐ
ܩܕܝܫܐ
49 ܦܬܓܡ̈ܘܗܝ ܐܝܟ ܦܬܓܡ̈ܐ ܕܩܕ̈ܝܫܐ ܒܝܢܬ ܥܡܐ ܩܕܝܫܐ
50 ܛܘܒܝܗܘܢ ܠܐܝܠܝܢ ܕܗ̇ܘܝܢ ܒܝܘܡ̈ܬܐ ܗ̇ܢܘܢ. ܠܡܚܙܐ ܛܒ̈ܐ ܕܐܝܣܪܐܝܠ̣ ܒܟܢܘܫܬܐ
ܕܥܡܐ. ܕܥܒܕ ܐܠܗܐ
51 ܠܡܣܪܗܒܘ ܪ̈ܚܡ̣ܘܗܝ ܥܠ ܐܝܣܪܐܝܠ ܕܢܦܨܝܢ ܡܢ ܛܡܐܘܬܐ ܕܥܡ̈ܡܐ ܡܣܝ̈ܒܐ. ܡܪܝܐ ܗܘ
ܓܝܪ ܡܠܟܢ. ܗܫܐ ܘܠܥܠܡ

Chapter 18

0 ܣ̇—
1 ܡܪܝܐ ܪ̈ܚ̣ܡܝܟ ܥܠ ܥܒ̣ܕ ܐܝ̈ܕܝܟ ܠܥܠܡ
2 ܘܛܝܒܘܬܟ ܒܡܘܗܒܬܐ ܥܬܝܪܬܐ ܥܠ ܐܝܣܪܐܝܠ. ܥ̈ܝܢܝܟ ܚ̈ܙܝܢ ܟܠ. ܘܠܝܬ ܡܕܡ ܕܛ̇ܫܐ
ܡܢܗܝܢ
3 ܘܐܕܢܝ̈ܟ ܫ̈ܡܥܢ ܠܣܒܪܗ ܕܡܣܟܢܐ. ܕܝܢܝ̈ܟ ܥܠ ܟܠܗ̇ ܐܪܥܐ ܒܪ̈ܚ̣ܡܐ
4 ܘܚܘܒܟ ܥܠ ܙܪܥܗ ܕܐܝܣܪܐܝܠ ܒܪܗ ܕܐܒܪܗܡ. ܡܪܕܘܬܟ ܥܠܝܢ ܐܝܟ ܕܠܒܪܐ ܒܘܟܪܐ
ܝܚܝܕܝܐ
5 ܠܡܗܦܟܘ ܢܦܫܐ ܡܫܬ ܡܥܐ̣. ܕܠܐ ܡܠܦܐ ܘܠܐ ܝܕܥܬܐ
6 ܠܡܕܟ̇ܝܘ ܠܐܝܣܪܝܠ ܠܝܘܡܗ ܒܒܘܪܟܬܐ̣. ܠܝܘܡܗ ܓܒܝܘܬܐ


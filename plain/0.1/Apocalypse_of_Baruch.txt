Chapter 1

0 ܟܬܒܐ ܕܓܠܝܢܗ ܕܒܪܘܟ ܒܪ ܢܪܝܐ ܀ ܕܡܦܩ ܡܢ ܝܘܢܝܐ ܠܣܘܪܝܝܐ.
1 ܘܗ̣ܘܐ ܒܫܢܬ ܥܣܪܝܢ ܘܚܡܫ ܕܝܘܟܢܝܐ ܡ̇ܠܟܐ ܕܝܗܘܕܐ̣. ܗܘ̣ܐ ܦܬܓܡܗ ܕܡܪܝܐ ܥܠ
ܒܪܘܟ ܒܪ ܢܪܝܐ ܘܐ̣ܡ̣ܪ ܠܗ
2 ܚܙ̣ܝܬ ܟܠܡܕܡ ܕܥ̇ܒܕ ܠܝ ܥܡܐ ܗܢܐ. ܒܝ̣ܫ̈ܬܐ ܕܥܒ̣ܕܘ ܗܠܝܢ ܬܪܝܢ ܫܒ̈ܛܝܢ
ܕܦ̇ܫܘ. ܝܬܝܪ ܡܢ ܥܣܪܐ ܫ̇ܒ̈ܛܝܢ ܕܐܫܬܒܝܘ
3 ܫܒ̈ܛܐ ܓܝܪ ܩܕ̈ܡܝܐ ܡܢ ܡ̈ܠܟܝܗܘܢ ܐܬܐܠܨܘ ܕܢܚܛܘܢ. ܗܠܝܢ ܕܝܢ ܬܪܝܢ ܗ̣ܢܘܢ
ܐܠܨ̇ܝܢ ܗܘܘ ܘܥ̇ܨܝܢ ܠܡ̈ܠܟܝܗ̇ܘܢ̇ ܕܢܚܛܘܢ
4 ܡܛܠ ܗܢܐ ܗܐ ܡܝܬܐ ܐܢܐ ܒܝܫ̣ܬܐ ܥܠ ܡܕܝܢܬܐ ܗܕܐ ܘܥܠ ܥܡܘܪ̈ܝܗ̇. ܘܬܬܪܝܡ ܡܢ
ܩܕܡܝ ܥܕ ܙܒܢܐ. ܘܡ̇ܒܕܪ ܐܢܐ ܠܗ ܠܗܢܐ ܥܡܐ ܒܝܢܬ ܥܡ̈ܡܐ ܕܠܥܡ̈ܡܐ ܢܛܐܒ
5 ܘܥܡܝ ܕܝܠܝ ܢܬܪܕܐ. ܘܢܐܬܐ ܙܒܢܐ ܘܢܒܥܘܢ ܡܨܠܚܢܘܬܗܘܢ ܕܙܒܢܝ̈ܗܘܢ ܀

Chapter 2

1 ܗܠܝܢ ܕܝܢ ܐܡ̇ܪܬ ܠܟ ܕܬܐܡܪ ܠܐܪܡܝܐ ܘܠܟܠ ܐܝܠܝܢ ܕܕܡ̇ܝܢ ܠܟܘܢ. ܕܬܬܪܚܩܘܢ ܠܟܘܢ
ܡܢ ܗܕܐ ܡܕܝܢܬܐ
2 ܡܛܠ ܕܥ̇ܒ̈ܕܝܟܘܢ ܐܝܬܝܗܘܢ ܠܗܕܐ ܡܕܝܢܬܐ̣ ܐܝܟ ܥܡܘܕܐ ܫܪܝܪܐ. ܘܨܠܘ̈ܬܟܘܢ ܐܝܟ
ܫܘܪܐ ܚܝܠܬܢܐ ܀

Chapter 3

1 ܘܐܡ̇ܪܬ ܐܘ ܡܪܝܐ ܡܪܝ̣. ܠܗܕܐ ܐܬ̇ܝܬ ܠܥܠܡܐ ܕܐܚ̇ܙܐ ܒܒܝ̣ܫܬܗ̇ ܕܐܡܝ̣. ܠܐ ܡܪܝ
2 ܐܢ ܐܫܟ̇ܚܬ ܪ̈ܚܡ̣ܐ ܒܥ̈ܝܢܝܟ̣. ܣܒ ܠܘܩܕܡ̇ ܪܘܚܝ ܕܐ̇ܙܠ ܠܝ ܠܘܬ ܐܒܗ̈ܝ̣. ܘܠܐ
ܐܚ̇ܙܐ ܒܐܒܕܢܗ̇ ܕܐܡܝ
3 ܡܛܠ ܕܬܪ̈ܬܝܗܝܢ ܐܠܨ̈ܢ ܠܝ ܣ̇ܓܝ. ܕܐܩܘܡ ܓܝܪ ܠܩܘܒܠܟ̣. ܠܐ ܡܫܟܚ ܐܢܐ. ܐܠܐ
ܐܦ ܠܐ ܕܐ̇ܚܙܐ ܒܒܝ̣ܫܬܗ̇ ܕܐܡܝ ܡܫܟܚܐ ܢܦܫܝ
4 ܚܕܐ ܕܝܢ ܐܡܪ ܐܢܐ ܩܕܡܝܟ ܡܪܝܐ
5 ܡܢܐ ܗܟܝܠ ܗ̇ܘܐ ܡܢ ܒܬܪ ܗܠܝܢ. ܐܢ ܓܝܪ ܡܘܒܕ ܐܢܬ ܡܕܝܢܬܟ. ܘܡܫܠܡ̣ ܐܢܬ ܐܪܥܟ
ܠܣܢܐ̈ܝܢ. ܐܝ̇ܟܢܐ ܬܘܒ ܡܬܕܟܪ ܫܡܗ ܕܐܝܣܪܝܠ
6 ܐܘ ܐܝ̇ܟܢܐ ܢܡܠܠ ܥܠ ܬܫܒ̈ܚܬܟ. ܐܘ ܠܡ̣ܢܘ ܡܬ̇ܦܫܩ ܡܐ ܕܒܢܡܘܣܟ
7 ܐܘ ܕܠܡܐ ܗ̇ܦܟ ܠܗ̇ ܬܨܒܝܬܐ ܠܟܝܢܗ̇. ܘܥܠܡܐ ܬܘܒ ܐ̇ܙܠ ܠܗ ܠܫܬܩܐ ܕܡܢ ܩܕܝܡ
8 ܘܡܬܢܣܒ ܠܗ ܣܘܓܐܗܝܢ ܕܢܦܫ̈ܬܐ. ܘܟܝܢܐ ܕܒܢܝ̈ܢܫܐ ܬܘܒ ܠܐ· ܡܫܬܡܗ
9 ܘܐܝ̇ܟܐ ܗܘ ܟܠ ܡܐ ܕܐܡ̣ܪܬ ܠܡܘܫܐ ܥܠܝܢ ܀ ܀ ܀ •

Chapter 4

1 ܘܐܡ̣ܪ ܠܝ ܡܪܝܐ. ܗܕܐ ܡܕܝܢܬܐ ܠܙܒܢܐ ܡܫܬܠܡܐ. ܘܥܡܐ ܡܬܪܕܐ ܒܙܒܢܐ. ܘܥܠܡܐ ܠܐ
ܡܬܛܥܐ
2 ܐܘ ܕܠܡܐ ܣܒ̇ܪ ܐܢܬ ܕܗܕܐ̣ ܗܝ ܡܕܝܢܬܐ ܗ̇ܝ ܕܐܡ̇ܪܬ ܥܠܝܗ̇ ܕܥܠ ܦܣ̈ܐ ܕܐܝ̈ܕܝ
ܪܫܡܬܟܝ
3 ܠܐ ܗܘܐ ܗܢܐ ܒܢܝܢܐ ܕܗܫܐ ܒܢ̣ܐ ܒܝܢܬܟܘܢ. ܗ̇ܘ ܕܡܬܓܠܐ ܠܘܬܝ. ܗ̇ܘ ܕܗܪܟܐ
ܡ̣ܩܕܡ ܡܥܬܕ. ܡܢ ܟܕ ܐܬܚ̣ܫܒܬ ܕܐ̇ܥܒܕ ܦܪܕܝܣܐ. ܘܚܘܝܬܗ ܠܐܕܡ ܡܢ ܩܕܡ ܕܠܐ ܢܚܛܐ.
ܘܟܕ ܐܥܒܪ ܦܘܩܕܢܐ ܐܬܓܠܙܬ ܠܗ ܡܢܗ. ܐܝܟ ܕܐܦ ܦܪܕܝܣܐ
4 ܘܡܢ ܒܬܪ ܗ̇ܠܝ̣ܢ. ܚܘ̇ܝܬܗ ܠܥ̣ܒܕܝ ܐܒܪܗܡ ܒܠܠܝܐ. ܒܝܬ ܦܠܓ̈ܐ ܕܕܒܚ̈ܐ
5 ܘܬܘܒ ܐܦ ܠܡܘܫܐ ܚܘ̇ܝܬܗ ܒܛܘܪ ܣܝܢܝ ܟܕ ܚܘ̇ܝܬܗ ܕܡܘܬܗ ܕܡܫܟܢܐ ܘܟܘܠܗܘܢ ܡܐ̈ܢܘܗܝ
6 ܘܗܫܐ ܗܐ ܢܛܝܪܐ ܠܘܬܝ ܐܝܟ ܕܐܦ ܦܪܕܝܣܐ
7 ܙܠ ܗܟܝܠ ܘܥܒ̇ܕ ܐܝܟ ܕܡܦܩܕ ܐܢܐ ܠܟ ܀ ܀ • •

Chapter 5

1 ܘܥ̇ܢܝܬ ܘܐܡ̇ܪܬ. ܥܬܝܕ ܐܢܐ ܗܟܝܠ ܕܐ̇ܗ̇ܘܐ ܚܝܒ ܒܨܗܝܘܢ ܕܢܐܬܘܢ ܣܢܐ̈ܝܟ ܠܗܢܐ
ܐܬܪܐ. ܘܢܛܐܡܘܢ ܩܘܕܫܟ ܘܢܫܒܘܢ ܝܪܬܘܬܟ ܘܢܫܬܠܛܘܢ ܥܠ ܐܝܠܝܢ ܕܪܚܡ̣ܬ. ܘܢܐܙܠܘܢ
ܬܘܒ ܠܐܬܪܐ ܕܦܬܟܪ̈ܝܗܘܢ. ܘܢܫܬܒܗܪܘܢ ܩܕܡܝܗܘܢ. ܘܡܢܐ ܥܒ̇ܕܬ ܠܗ ܠܫܡܟ ܪܒܐ
2 ܘܐܡ̣ܪ ܠܝ ܡܪܝܐ. ܫܡܝ ܘܬܫܒܘܚܬܝ ܥܠܡܐ ܕܠܥܠܡ ܐܝܬ ܠܗܘܢ. ܕܝ̣ܢܝ ܕܝܢ ܒܙܒܢܗ
ܢܛ̇ܪ ܙܕܩܗ
3 ܘܐܢܬ ܬܚܙܐ ܒܥܝ̈ܢܝܟ. ܕܠܐ ܗܘܐ ܒܥܠܕܒ̈ܒܐ ܣ̇ܚܦܝܢ ܠܨܗܝܘܢ. ܘܠܐ ܡܘܩܕܝܢ
ܠܐܘܪܫܠܡ. ܐܠܐ ܠܕܝ̇ܢܐ ܡܫܡܫܝܢ ܠܙܒܢܐ
4 ܐܢܬ ܕܝܢ ܙܠ ܘܥ̇ܒܕ ܟܘܠ ܡܕܡ ܕܐܡ̇ܪܬ ܠܟ.
5 ܘܐܙ̇ܠܬ ܘܕܒ̇ܪܬ ܠܐܪܡܝܐ ܘܠܥܕܘ. ܘܠܣܪܝܐ ܘܠܝܒܫ. ܘܠܓܕܠܝܐ ܘܠܟܠ ܡܝܩܪ̈ܘܗܝ
ܕܥܡܐ. ܘܐܝ̇ܬܝܬ ܐܢܘܢ ܠܢܚܠܐ ܕܩܕܪܘܢ. ܘܐܫܬ̇ܥܝܬ ܠܗܘܢ ܟܠ ܕܐܬܐܡܪ ܠܝ
6 ܘܐܪܝܡܘ ܩܠܗܘܢ ܘܒܟܘ ܟܘܠܗܘܢ
7 ܘܝ̇ܬܒܢ ܬܡܢ ܘܨܡܢ ܥܕܡܐ ܠܪܡܫܐ ܀ ܀ ܀

Chapter 6

1 ܘܗ̣ܘܐ ܠܝܘܡܐ ܕܡܚܪ̣. ܘܗܐ ܚܝܠܐ ܕܟ̈ܠܕܝܐ ܟܪܟܗ̇ ܠܡܕܝܢܬܐ. ܘܒܥܕܢ ܪܡܫܐ̣.
ܫܒܩܬܗ ܠܥܡܐ ܐܢܐ ܒܪܘܟ. ܘܢ̇ܦܩܬ ܘܩ̣ܡ̇ܬ ܠܝ ܥܠ ܒܠܘܛܐ
2 ܘܡܬܥܝܩ ܗ̇ܘܝܬ ܥܠ ܨܗܝܘܢ ܘܡܬܬܢܚ ܥܠ ܫܒܝܬܐ ܕܐܬܬ ܥܠ ܥܡܐ
3 ܘܗܐ ܡܢ ܫܠܝܐ. ܪܘܚܐ ܕܚܝܠܐ ܐܪܝܡܬܢܝ. ܘܐܣܩܬܢܝ ܠܥܠ ܡܢ ܫܘܪܗ̇ ܕܐܘܪܫܠܡ ܠܥܠ
4 ܘܚ̇ܙܝܬ ܘܗܐ ܐܪܒܥܐ ܡܠܐ̈ܟܝܢ ܩܝ̇ܡܝܢ ܥܠ ܐܪ̈ܒܥܬܝܗܝܢ ܙܘܝ̈ܬܗ̇ ܕܡܕܝܢܬܐ. ܟܕ
ܐܚܝܕܝܢ ܗܘܘ ܚܕ ܚܕ ܡܢܗܘܢ ܠܡܦܐܕܐ ܕܢܘܪܐ ܒܐܝ̈ܕܘܗܝ
5 ܘܡܠܐܟܐ ܐܚܪܢܐ ܢܚܬ ܗܘܐ ܡܢ ܫܡܝܐ ܘܐܡ̣ܪ ܠܗܘܢ. ܐܚܘܕܘ ܠܡܦܐ̈ܕܝܟܘܢ ܘܠܐ
ܬܕܠܩܘܢ. ܥܕܡܐ ܕܐܡ̇ܪ ܠܟܘܢ
6 ܐܫܬ̇ܕܪܬ ܓܝܪ ܕܠܘܩܕܡ ܐܡ̇ܪ ܠܐܪܥܐ ܡܠܬܐ. ܘܐܣ̇ܝܡ ܠܘܬܗ̇ ܡܕܡ ܕܦܩܕܢܝ ܡܪܝܐ
ܡܪܝܡܐ
7 ܘܚܙ̇ܝܬܗ ܕܢܚ̣ܬ ܠܒܝܬ ܩܕܘܫ ܩܘܕ̈ܫܐ. ܘܢܣ̣ܒ ܡܢ ܬܡܢ ܐ̈ܦܝ ܬܪܥܐ̣. ܘܐܦܘܕܐ
ܩܕܝܫܐ. ܘܚܘܣܝܐ. ܘܬܪ̈ܬܝܢ ܠܘܚ̈ܐ. ܘܠܒܘܫܐ ܩܕܝܫܐ ܕܟܗ̈ܢܐ. ܘܦܝܪܡܐ. ܘܐܪܒܥܝܢ
ܘܬܡ̈ܢܐ ܟܐ̈ܦܝܢ ܡܝܩܪ̈ܢ. ܗܠܝܢ ܕܠܒ̇ܫ ܗܘܐ ܟܗܢܐ ܘܟܘܠܗܘܢ ܡܐ̈ܢܝ ܩܘܕܫܐ ܕܡܫܟܢܐ
8 ܘܐܡ̣ܪ ܠܐܪܥܐ ܒܩܠܐ ܪܡ̇ܐ. ܐܪܥܐ ܐܪܥܐ̣. ܐܪܥܐ ܫܡ̣ܥ ܦܬܓܡܗ ܕܐܠܗܐ ܚܝܠܬܢܐ.
ܘܩܒ̇ܠ ܗܠܝܢ ܕܡܓܥܠ ܐܢܐ ܠܟܝ. ܘܢܛ̇ܪ ܐܢܘܢ ܥܕܡܐ ܠܙ̈ܒܢܐ ܐܚܪ̈ܝܐ ܕܡܐ ܕܐܬܦ̣ܩܕܬ
ܬܬܠܝܢ ܐܢܘܢ. ܕܠܐ ܢܫܬܠܛܘܢ ܒܗܘܢ̣ ܢܘܟܪ̈ܝܐ
9 ܡܛܠ ܕܡ̣ܛܐ ܠܗ ܙܒܢܐ ܕܬܫܬܠܡ ܠܙܒܢܐ ܘܐܘܪܫܠܡ. ܥܕܡܐ ܕܢܬܐܡܪ ܕܬܘܒ ܬܗܦܘܟ ܬܬܩܢ
ܠܥܠܡ
10 ܘܦܬ̣ܚܬ ܐܪܥܐ ܦܘܡܗ̣̇. ܘܒܠ̣ܥܬ ܐܢܘܢ ܀

Chapter 7

1 ܘܡܢ ܒܬܪ ܗܠܝ̣ܢ. ܫܡܥܬܗ ܠܡܠܐܟܐ ܗ̇ܘ ܕܐܡ̇ܪ ܠܡܠܐ̈ܟܐ ܗܠܝܢ ܕܐܚܝܕܝܢ ܗܘܘ
ܠܡܦܐ̈ܕܐ. ܫܪܘ ܗܟܝܠ ܘܣܚܘܦܘ ܫܘܪ̈ܝܗ̇ ܥܕܡܐ ܠܫܬܐܣ̈ܐ. ܕܠܐ ܢܫܬܒܗܪܘܢ ܒܥܠܕܒ̈ܒܐ
ܘܢܐܡܪܘܢ ܕܚܢܢ ܣܚܦܢܝܗܝ ܠܫܘܪܗ̇ ܕܨܗܝܘܢ. ܘܐܘ̇ܩܕܢ ܐܬܪܗ ܕܐܠܗܐ ܚܝܠܬܢܐ
2 ܘܐܚܕܬܘܢܝܗܝ ܠܐܬܪܐ ܕܩܐ̇ܡ ܗ̇ܘܝܬ ܒܗ ܡܢ ܩܕܝܡ ܀

Chapter 8

1 ܡܠܐ̈ܟܐ ܕܝܢ ܥܒ̣ܕܘ ܐܝܟ ܕܦ̣ܩܕ ܠܗܘܢ. ܘܟܕ ܒܕܪܘ ܙܘܝ̈ܬܗ ܕܫܘܪܐ̣. ܩܠܐ ܐܫܬܡܥ
ܡܢ ܓܘܗ ܕܗܝܟܠܐ. ܡܢ ܒܬܪ ܕܢܦ̣ܠ ܫܘܪܐ ܕܐܡ̇ܪ
2 ܥܘܠܘ ܒܥܠܕܒ̈ܒܐ ܘܬܘ ܣܢܐ̈ܐ. ܐܪܦܝ ܓܝܪ ܗ̇ܘ ܕܢܛ̇ܪ ܒܝܬܐ
3 ܘܐ̇ܙܠܬ ܠܝ ܐܢܐ ܒܪܘܟ
4 ܘܗ̣ܘܐ ܡܢ ܒܬܪ ܗܠܝ̣ܢ. ܥܠ ܚܝܠܐ ܕܟ̈ܠܕܝܐ. ܘܐܚܕܘܗܝ ܠܒܝܬܐ ܘܠܟܠ ܕܚܕܪ̈ܘܗܝ
5 ܘܠܥܡܐ ܫܒܘ. ܘܡܢܗܘܢ ܩ̣ܛܠܘ. ܘܠܨܕܩܝܐ ܡ̇ܠܟܐ ܦܟ̣ܪܘ ܘܫܕܪܘܗܝ ܠܘܬ ܡ̇ܠܟܐ ܕܒܒܠ
• ܀ ܀

Chapter 9

1 ܘܐܬ̇ܝܬ ܐܢܐ ܒܪܘܟ ܘܐܪܡܝܐ ܗ̇ܘ ܕܐܫܬܟ̣ܚ ܕܟ̣ܐ ܠܒܗ ܡܢ ܚܛܗ̈ܐ. ܗ̇ܘ ܕܠܐ ܐܬܐܚܕ
ܒܠܒܘܟܝܗ̇ ܕܡܕܝܢܬܐ. ܘܨܪܝܢ ܡܐ̈ܢܝܢ ܘܒܟ̈ܝܢ. ܘܐܬܒܠܢ ܘܨ̈ܡܢ ܫܒܥܐ ܝܘܡ̈ܝܢ • ܀

Chapter 10

1 ܘܗ̣ܘܐ ܡܢ ܒܬܪ ܫܒܥܐ ܝܘܡ̈ܝܢ̣. ܗ̣ܘܐ ܥܠܝ ܦܬܓܡܗ ܕܐܠܗܐ ܘܐܡ̣ܪ ܠܝ
2 ܐܡ̣ܪ ܠܐܪܡܝܐ. ܕܢܐܙܠ ܘܢܩܝܡ ܫܒܝܬܗ ܕܥܡܐ ܥܕܡܐ ܠܒܒܠ
3 ܐܢܬ ܕܝܢ ܟܬܪ ܗܪܟܐ ܒܚܘܪܒܗ̇ ܕܨܗܝܘܢ. ܘܐܢܐ ܡܚܘܐ ܐܢܐ ܠܟ ܡܢ ܒܬܪ ܗܠܝܢ
ܝܘܡ̈ܬܐ̣. ܡܕܡ ܕܥܬܝܕ ܕܢܓܕܫ ܒܐܚܪܝܬ ܝܘܡ̈ܬܐ
4 ܘܐ̇ܡܪܬ ܠܐܪܡܝܐ ܐܝܟ ܕܦܩܕܢܝ ܡܪܝܐ
5 ܘܗ̣ܘ ܕܝܢ ܐ̣ܙܠ ܥܡ ܥܡܐ. ܐܢܐ ܕܝܢ ܒܪܘܟ̣ ܗ̇ܦܟܬ ܐܬ̇ܝܬ. ܘܝܬ̇ܒܬ ܩܕܡ ܬܪ̈ܥܘܗܝ
ܕܗܝܟܠܐ. ܘܐ̇ܠܝܬ ܐܘܠܝܬܐ ܗܕܐ ܥܠ ܨܗܝܘܢ ܘܐܡ̇ܪܬ̇·̇·
6 ܛܘܒܘܗܝ ܠܗ̇ܘ ܕܠܐ ܐܬܝܠܕ. ܐܘ̇ ܠܗ̇ܘ ܕܐܬܝܠܕ ܘܡܝܬ
7 ܠܢ ܕܝܢ ܠܐܝܠܝܢ ܕܚܝ̈ܝܢ ܘܝ ܠܢ. ܕܚ̈ܙܝܢ ܥܩ̈ܬܗ̇ ܕܨܗܝܘܢ. ܘܡܕܡ ܕܓܕܫܗ̇
ܠܐܘܪܫܠܡ
8 ܐܩ̇ܪܐ ܠܣܝܪܝܢܘܣ ܡܢ ܝܡܐ ܘܐܢܬܝܢ ܠܠܝ̈ܬܐ ܡܢ ܡܕܒܪܐ ܐܬ̈ܝܢ ܘܫܐ̈ܕܐ ܘܝܪ̈ܘܪܐ ܡܢ
ܥܒ̈ܐ. ܐܬܬܥܝܪܘ ܘܐܣܘܪܘ ܚܨ̈ܝܟܘܢ ܠܡܪܩܘܕܬܐ. ܘܣܒܘ ܥܡܝ ܐܘ̈ܠܝܬܐ ܘܐܪܩܕܘ̇ ܥܡܝ
9 ܐܢܬܘܢ ܦܠܚ̈ܐ ܠܐ ܬܙܪܥܘܢ ܬܘܒ. ܘܐܢܬ ܐܪܥܐ̣ ܠܡܢܐ ܝܗ̇ܒܬ ܦܐܪ̈ܐ ܕܥ̈ܠܠܬܟܝ.
ܐܚܘܕܝ ܒܓܘܟܝ ܚܠܝܘܬܐ ܕܡܙܘܢܝ̈ܟܝ
10 ܘܐܢܬ ܓܦܬܐ ܠܡܢܐ ܡ̇ܘܣܦܬܝ ܕܬܬܠܝܢ ܚܡ̣ܪܟܝ. ܕܠܐ ܬܘܒ ܡܬܩܪܒ ܡܢܗ̇ ܒܨܗܝܘܢ.
ܘܠܐ ܬܘܒ ܪܝܫ ܦܐܪ̈ܐ ܡܬܩܪܒܝܢ
11 ܘܐܢܬܘܢ ܫܡܝܐ ܐܚܘܕܘ ܛܠܟܘܢ. ܘܠܐ ܬܦܬܚܘܢ ܐܘܨܪ̈ܐ ܕܡܛܪܐ
12 ܘܐܢܬ ܫܡ̣ܫܐ ܐܚܘܕ ܢܘܗܪܗܘܢ ܕܙܠܝܩ̈ܝܟ. ܘܐܢܬ ܣܗܪܐ ܐܕܥܟ ܣܘܓܐܐ ܕܢܘܗܪܟ. ܠܡܢܐ
ܓܝܪ ܬܘܒ ܢܕܢܚ ܢܘܗܪܐ ܐܝ̇ܟܐ ܕܢܘܗܪܗ̇ ܕܨܗܝܘܢ ܚ̣ܫܟ
13 ܘܐܢܬܘܢ ܚ̈ܬܢܐ ܠܐ ܬܥܠܘܢ. ܘܒܬܘ̈ܠܬܐ ܒܟ̈ܠܝܠܐ̇ ܠܐ ܢܨܛܒ̈ܬܢ ܘܐܢܬܝܢ ܢܫ̈ܐ ܠܐ
ܬܨ̈ܠܝܢ ܕܬܐ̈ܠܕܢ
14 ܢܬܒ̈ܣܡܢ ܓܝܪ ܝܬܝܪܐܝܬ ܥܩܪ̈ܬܐ. ܘܢܚ̈ܕܝܢ ܐܝܠܝܢ ܕܠܝܬ ܠܗܝܢ ܒ̈ܢܝܐ. ܘܐܝܠܝܢ
ܕܐܝܬ ܠܗܝܢ ܒܢ̈ܝܐ ܢܬܬܥ̈ܝܩܢ
15 ܠܡܢܐ ܓܝܪ ܝܠܕ̈ܢ ܒܟܐܒ̈ܐ ܘܩܒܪ̈ܢ ܒܬܐܢ̈ܚܬܐ
16 ܐܘ ܠܡܢܐ ܬܘܒ ܗ̇ܘܝܢ ܠܗܘܢ ܒ̈ܢܝܐ ܠܒܢܝ̈ܢܫܐ. ܐܘ ܙܪܥܗ ܕܟܝܢܗܘܢ ܠܡܢܐ ܬܘܒ
ܡܫܬܡܗ. ܐܝ̇ܟܐ ܕܗܕܐ ܐܡܐ ܚܪܒ̣ܬ. ܘܒܢ̈ܝܗ̇ ܐܫܬܒܝܘ
17 ܡܢ ܗܫܐ ܠܐ ܬܘܒ ܬܐܡܪܘܢ ܥܠ ܫܘܦܪܐ. ܘܠܐ ܬܬܢܘܢ ܥܠ ܝܐܝܘܬܐ
18 ܐܢܬܘܢ ܕܝܢ ܟܗ̈ܢܐ ܣܒܘ ܩܠܝ̈ܕܐ ܕܒܝܬ ܡܩܕܫܐ. ܘܫܕܘ ܐܢܘܢ ܠܪܘܡܗܘܢ ܕܫܡܝܐ.
ܘܗܒܘ ܐܢܘܢ ܠܡܪܝܐ. ܘܐܡ̣ܪܘ. ܛܪ ܒܝܬܟ ܐܢܬ. ܚܢܢ ܓܝܪ ܗܐ ܐܫܬܟܚܢ ܪ̈ܒܝ ܒܬ̈ܐ
ܕܓ̈ܠܐ
19 ܘܐܢܬܝܢ ܒܬܘ̈ܠܬܐ ܕܥ̈ܙܠܢ ܒܘܨܐ. ܘܫܪ̈ܝܐ ܥܡ ܕܗܒܐ ܕܐܘܦܝܪ. ܐܣܬܪܗܒܝܢ ܘܣ̈ܒܝܢ
ܟܠܡܕܡ ܘܫ̣ܕ̈ܝܢ ܒܢܘܪܐ. ܕܬܘܒܠ ܐܢܘܢ ܠܘܬ ܗ̇ܘ ܕܥ̣ܒܕ ܐܢܘܢ. ܘܫܠܗܒܝܬܐ ܬܫܕܪ ܐܢܘܢ
ܠܘܬ ܗ̇ܘ ܕܒ̣ܪܐ ܐܢܘܢ. ܕܠܐ ܢܫܬܠܛܘܢ ܒܗܘܢ ܒܥܠܕܒ̈ܒܐ ܀

Chapter 11

1 ܐܡ̇ܪ ܐܢܐ ܕܝܢ ܗܕܐ ܐܢܐ ܒܪܘܟ̣. ܠܩܘܒܠܟܝ ܒܒܠ. ܐܠܘ ܗܘ̣ܝܬܝ ܐܢܬܝ ܡܨܠܚܐ
ܘܨܗܝܘܢ ܥܡܪܐ ܒܬܫܒ̈ܚܬܗ̣̇. ܟܐܒܐ ܗܘܐ ܠܢ ܪܒܐ ܕܗ̇ܘܝܐ ܗܘ̣ܝܬ ܫܘܝܐ ܠܨܗܝܘܢ
2 ܗܫܐ ܕܝܢ ܗܐ ܟܐܒܐ ܕܠܐ ܡܣܬܝܟ. ܘܬܐܢܚ̈ܬܐ ܕܠܝܬ ܠܗܝܢ ܡܘܫܚ̈ܬܐ. ܕܐܢܬܝ ܗܐ
ܡܨܠܚܬܝ ܘܨܗܝܘܢ̇ ܚ̣ܪܒܐ
3 ܡ̣ܢܘ ܢܗܘܐ ܕܝ̇ܢܐ ܥܠ ܗܠܝܢ. ܐܘ ܠܡ̣ܢܘ ܢܩܒܘܠ ܥܠ ܡܕܡ ܕܓܕܫܢ. ܐܘ ܡܪܝܐ
ܐܝܟ̇ܢܐ ܣܝ̣ܒܪܬ
4 ܫܟ̣ܒܘ ܐܒܗ̈ܬܢ ܕܠܐ ܟܐܒ̈ܐ. ܘܙܕܝ̈ܩܐ ܗܐ ܕܡܟܝܢ ܒܐܪܥܐ ܒܢܝܚܐ
5 ܠܐ ܓܝܪ ܝܕܥܘܗ̇ ܠܥܩܬܐ ܗܕܐ. ܘܐܦ ܠܐ ܫܡܥ̣ܘ ܥܠ ܡܕܡ ܕܓܕ̈ܫܢ
6 ܢܗ̈ܘܝܢ ܠܟܝ ܐܪܥܐ ܐܕ̈ܢܐ. ܘܐܢܬ ܥ̇ܦܪܐ ܠܒܐ. ܘܙܠܘ ܘܚܘܘ ܒܫܝܘܠ. ܘܐܡ̣ܪܘ
ܠܡܝ̈ܬܐ
7 ܛܘܒܝܟܘܢ ܠܟܘܢ ܝܬܝܪ ܡܢܢ ܕܝܠܢ ܕܚܝ̈ܝܢ ܚܢܢ ܀

Chapter 12

1 ܐܠܐ ܗܕܐ ܐܡ̇ܪ ܐܢܐ ܐܝܟ ܕܡܬܚܫܒ ܐܢܐ. ܘܐܡ̇ܠܠ ܠܩܘܒܠܟܝ ܐܪܥܐ ܕܡܨܠܚܐ
2 ܠܐ ܗܘܐ ܒܟܠ ܙܒܢ ܦܠܓܗ ܕܝܘܡܐ ܡܫܠܗܒ. ܘܠܐ ܐܡ̇ܝܢܝܢ ܙܠܝܩ̈ܘܗܝ ܕܫܡܫܐ ܡܢܗܪܝܢ
3 ܠܐ ܬܣܒܝܢ ܘܬܣܒܪܝܢ ܕܒܟܠܙܒܢ ܬܗܘܐ ܡܨܠܚܐ ܘܚ̇ܕܝܐ. ܘܠܐ ܣ̇ܓܝ ܬܬܪܝܡܝܢ
ܘܬܫܥܒܕܝܢ
4 ܫܪܝܪܐܝܬ ܓܝܪ ܒܙܒܢܗ̇ ܡܬܬܥܝܪܐ ܥܠܝܟܝ ܚܡ̣ܬܐ̇. ܗ̇ܝ ܕܗܫܐ ܒܢܓܝܪܘܬ ܪܘܚܐ ܐܝܟ
ܕܒ̈ܦܓܘܕܐ ܐܚܝܕܐ
5 ܘܟܕ ܐܡ̇ܪܬ ܗܠܝܢ ܨ̇ܡܬ ܫܒܥܐ ܝܘܡ̈ܝܢ ܀ •

Chapter 13

1 ܘܗ̣ܘܐ ܡܢ ܒܬܪ ܗܠܝܢ ܐܢܐ ܒܪܘܟ ܩܐ̇ܡ ܗ̇ܘܝܬ ܥܠ ܛܘ̣ܪܐ ܕܨܗܝܘܢ. ܘܗܐ ܩܠܐ ܐܬ̣ܐ
ܡܢ ܡܪ̈ܘܡܐ ܘܐܡ̣ܪ ܠܝ
2 ܩܘܡ ܥܠ ܪ̈ܓܠܝܟ ܒܪܘܟ. ܘܫܡ̣ܥ ܡܠܬܗ ܕܐܠܗܐ ܚܝܠܬܢܐ
3 ܡܛܠ ܕܐܬܕܡܪܬ ܥܠ ܡܕܡ ܕܓܕܫܗ̇ ܠܨܗܝܘܢ. ܡܛܠ ܗܢܐ ܡܬܢܛܪܘ ܬܬܢܛܪ ܠܫܘܠܡܗܘܢ
ܕܙܒ̈ܢܐ. ܕܬܗܘܐ ܠܣ̇ܗܕܘܬܐ
4 ܕܐܢ ܢܐܡܪ̈ܢ ܡܡܬܘܡ ܡܕܝ̈ܢܬܐ ܐܝܠܝܢ ܕܡܨ̈ܠܚܢ ܕܠܡܢܐ ܐܝܬܝ ܥܠܝܢ ܐܠܗܐ ܚܝܠܬܢܐ
ܦܘܪܥܢܐ ܗܢܐ
5 ܐܡ̣ܪ ܠܗܝܢ ܐܢܬ ܘܐܝܠܝܢ ܕܕܡ̈ܝܢ ܠܟ. ܐܝܠܝܢ ܕܚ̣ܙܝܬܘܢ ܒܝ̣ܫܬܐ ܗܕܐ ܘܦܘܪ̈ܥܢܐ
ܕܐ̇ܬܝܢ ܥܠܝܟܝܢ ܘܥܠ ܥܡܟܝܢ. ܒܙܒܢܗ ܕܓܡܝܪܐܝܬ ܢܬܪܕܘܢ ܥܡ̈ܡܐ̣
6 ܘܗ̇ܝܕܝܢ ܢܩܘܘܢ
7 ܘܐܢ ܢܐܡܪ̈ܢ ܒܗ̇ܘ ܙܒܢܐ ܕܐܡܬܝ
8 ܬܐܡ̣ܪ ܠܗܝܢ ܐܢ̇ܬܝܢ ܕܐܫܬܝܬܝܢ ܚܡ̣ܪܐ ܡܨܠܠܐ̣. ܐܫܬܝܝܢ ܐܦ ܡܢ ܬܛܪܗ. ܕܝ̣ܢܗ
ܓܝܪ ܕܪܡܐ ܕܠܐ ܡܣܒ ܒܐ̈ܦܐ ܗܘ
9 ܡܛܠ ܗܢܐ ܥܠ ܒܢܘ̈ܗܝ ܠܘܩܕܡ ܠܐ ܚܣ. ܐܠܐ ܐܫܬܢܕ ܒܗܘܢ̣. ܐܝܟ ܕܒܣܢܐ̈ܘܗܝ. ܡܛܠ
ܕܚܛܘ
10 ܗܝ̇ܕܝܢ ܗܟܝܠ ܐܬܪܕܝܘ ܡܛܠ ܕܢܬܚܣܘܢ
11 ܗܫܐ ܕܝܢ ܐܢܬܘܢ ܥܡ̈ܡܐ ܘܐܡ̈ܘܬܐ ܚܝ̇ܒܝܢ ܐܢܬܘܢ ܕܗܢܐ ܟܠܗ ܙܒܢܐ ܕܫܬܘܢܗ̇
ܠܐܪܥܐ. ܘܐܬܚܫܚܬܘܢ ܒܒ̣ܪܝܬܐ ܕܠܐ ܒܙܕܩܐ
12 ܒܟܠܙܒܢ ܓܝܪ ܗ̣ܘܝܬ ܡܛܐܒ ܠܟܘܢ. ܘܐܢ̣ܬܘܢ ܗ̣ܘܝܬܘܢ ܟ̇ܦܪܝܢ ܒܛܝܒܘܬܐ ܒܟܠܙܒܢ ܀

Chapter 14

1 ܘܥܢ̇ܝܬ ܘܐܡ̇ܪܬ. ܗܐ ܐܘܕܥܬܢܝ ܕܘܒܪܗܘܢ ܕܙܒ̈ܢܐ . ܘܡܕܡ ܕܥܬܝܕ ܕܢܗܘܐ ܡܢ ܒܬܪ
ܗܠܝܢ. ܘܐܡ̣ܪܬ ܠܝ ܕܠܥܡ̈ܡܐ ܐ̇ܙܠ ܦܘܪܥܢܐ ܕܐܬܐܡܪ ܡܢܟ
2 ܘܗܫܐ ܝܕ̇ܥ ܐܢܐ ܕܣܓܝܐܝܢ ܐܢܘܢ ܐܝܠܝܢ ܕܚܛܘ. ܘܒܡܨܠܚܢܘܬܐ ܚܝܘ. ܘܐܙܠܘ ܡܢ
ܥܠܡܐ. ܘܩܠܝܠ ܗܘ ܕܝܢ ܥܡ̈ܡܐ ܡܫܬܚܪܝܢ ܒܗ̇ܢܘܢ ܙܒ̈ܢܐ. ܗ̇ܢܘܢ ܕܠܗ̇ܢܘܢ ܡܬܐܡܪ̈ܢ
ܡ̈ܠܐ ܐܝܠܝܢ ܕܐܡ̣ܪܬ
3 ܘܡܢܐ ܓܝܪ ܝܘܬܪܢܐ ܐܝܬ ܒܗܕܐ ܐܘ ܡܢܐ ܕܒܝܫ ܡܢ ܗܠܝܢ ܕܚ̈ܙܝܢ ܕܓ̇ܕ̈ܫܢ ܡܣ̇ܟܝܢܢ
ܕܢܚܙܐ
4 ܬܘܒ ܕܝܢ ܐܡܠܠ ܩܕܡܝܟ
5 ܡܢܐ ܝܬܪܘ ܗ̇ܢܘܢ ܕܝܕܥܘ ܩܕܡܝܟ ܘܠܐ ܐܙ̣ܠܘ ܒܣܪܝܩܘܬܐ ܐܝܟ ܫܪܟܐ ܕܥܡ̈ܡܐ. ܘܠܐ
ܐܡܪܘ ܠܡܝ̈ܬܐ ܕܗܒ̣ܘ ܠܢ ܚ̇ܝ̈ܐ. ܐܠܐ ܒܟܠܙܒܢ ܡܢܟ ܕܚ̇ܠܝܢ ܗܘܘ. ܘܐܘܪ̈ܚܬܟ ܠܐ
ܐܪܦܝܘ
6 ܘܗܐ ܐܬܚܦܛܘ. ܘܐܦܠܐ ܡܛܘܠܬܗܘܢ ܪܚܡ̇ܬ ܥܠ ܨܗܝܘܢ
7 ܘܐܢ ܐܚܪ̈ܢܐ ܐܪܫܥܘ ܡܬܒܥܐ ܗܘܐ ܠܗ̇ ܠܨܗܝܘܢ ܕܒ̇ܥ̈ܒܕܝܗܘܢ ܕܐܝܠܝܢ ܕܦܠܚܘ ܛ̇ܒ̈ܬܐ
ܢܫܬܒܩ ܠܗ̇. ܘܠܐ ܒܥ̇ܒ̈ܕܝܗܘܢ ܕܥ̇ܒ̈ܕܝ ܥܘ̣ܠܐ ܬܛܒܥ
8 ܐܠܐ ܡ̣ܢܘ ܡܪܝܐ ܡܪܝ ܡܕܪܟ ܠܗ ܠܕܝ̣ܢܟ. ܐܘ ܡ̣ܢܘ ܡܥܩܒ ܥܘܡܩܗ̇ ܕܐܘܪܚܟ. ܐܘ
ܡ̣ܢܘ ܡܬܚܫܒ ܥܠ ܝܘܩܪܗ ܕܫܒܝܠܟ
9 ܐܘ ܡ̣ܢܘ ܡܫܟܚ ܡܬܚܫܒ ܥܠ ܬܪܥܝܬܟ ܕܠܐ ܡܬܕܪܟܐ. ܐܘ ܡ̣ܢܘ ܡܡܬܘܡ ܡܢ ܐܝ̈ܠܝܕܐ
ܐܫܟܚ ܪܝܫܐ ܐܘ ܫܘܠܡܐ ܕܚܟܡܬܟ
10 ܟܘܠܢ ܓܝܪ ܐܬܕܡܝܢ ܠܗܒܠܐ
11 ܐܝ̇ܟܢܐ ܓܝܪ ܕܗܒܠܐ ܣ̇ܠܩ ܕܠܐ ܡܢ ܠܒܐ ܘܗ̇ܦܟ ܕܥ̇ܟ̣. ܗܟܢܐ ܗܘ ܟܝܢܗܘܢ ܕܒܢ̈ܝ
ܐܢܫܐ. ܕܠܐ ܒܨܒܝܢܗܘܢ ܐ̇ܙܠܝܢ. ܘܡܢܐ ܗ̇ܘܐ ܠܗܘܢ ܒܫܘܠܡܐ ܠܐ ܝܕ̇ܥܝܢ
12 ܙܕܝܩ̈ܐ ܓܝܪ ܫܦܝܪ ܡܣܟܝܢ ܠܫܘܠܡܐ. ܘܕܠܐ ܕܚܠܬܐ ܡܢ ܗܢܐ ܥܘܡܪܐ ܐܙ̇ܠܝܢ. ܡܛܘܠ
ܕܐܝܬ ܠܗܘܢ ܠܘܬܟ ܚܝܠܐ ܕܥ̇ܒ̈ܕܐ ܕܢܛܝܪ ܒܐܘܨܪ̈ܐ
13 ܡܛܠ ܗܢܐ ܐܦ ܗ̣ܢܘܢ ܕܠܐ ܕܚܠܬܐ ܫܒ̇ܩܝܢ ܠܗ ܠܥܠܡܐ ܗܢܐ. ܘܟܕ ܬܟܝܠܝܢ ܒܚܕܘܬܐ
ܡܣܟܝܢ ܕܢܩܒܠܘܢ ܥܠܡܐ ܕܡ̇ܠܟܬ ܠܗܘܢ
14 ܠܢ ܕܝܢ ܘܝ ܠܐܝܠܝܢ ܕܐܦ ܗܫܐ ܡܨܛܥܪܝܢ̣ܢ. ܘܒܗ̇ܘ ܙܒܢܐ ܡ̇ܣܟܝܢܢ ܠܒܝ̣ܫ̈ܬܐ
15 ܐܢܬ ܕܝܢ ܝܕ̇ܥ ܐܢܬ ܬܪܝܨܐܝܬ ܡܢܐ ܥܒ̣ܕܬ ܡܢ ܥܒ̣̈ܕܝܟ. ܡܛܠ ܕܚܢܢ ܠܐ ܡܫܟ̇ܚܝܢܢ
ܕܢܣܬܟܠ ܒܡܕܡ ܕܛܒ. ܐܝ̇ܟܢܐ ܕܐܢܬ ܓܒܘܠܢ
16 ܬܘܒ ܕܝܢ ܐܡܠܠ ܩܕܡܝܟ ܡܪܝܐ ܡܪܝ
17 ܟܕ ܠܐ ܐܝܬܘܗܝ ܗܘܐ ܥܠܡܐ ܡܢ ܩܕܝܡ ܥܡ ܥܡܘܪ̈ܘܗܝ. ܐܬܚ̇ܫܒܬ ܘܐܡ̇ܪܬ ܒܡܠܬܐ.
ܘܒܪ ܫܥܬܗ ܥܒ̈ܕܝܗܝܢ ܕܒ̣ܕ̈ܝܬܐ ܩܡܘ ܩܕܡܝܟ
18 ܘܐܡ̣ܪܬ ܕܬܥܒܕ ܠܥܠܡܟ̣ ܒܪܢܫܐ ܡܦܪܢܣܢܐ ܠܥ̇ܒ̈ܕܝܟ. ܕܢܬܝܕܥ ܕܠܐ ܗܘܐ ܗ̣ܘ ܐܬܥܒܕ
ܡܛܠ ܥܠܡܐ̣ ܐܠܐ ܥܠܡܐ ܡܛܠܬܗ
19 ܘܗܫܐ ܚ̇ܙܐ ܐܢܐ ܕܥܠܡܐ ܕܐܬܥܒܕ ܡܛܠܬܢ ܗܐ ܡܩܘܐ. ܘܚܢܢ ܕܝܢ ܕܡܛܠܬܢ̇ ܗ̣ܘܐ
ܐܙ̇ܠܝܢܢ ܀

Chapter 15

1 ܘܥ̣ܢܐ ܡܪܝܐ ܘܐܡ̣ܪ ܠܝ. ܫܦܝܪ ܐܬܕ̣ܡܪܬ ܥܠ ܡܐܙܠܗܘܢ ܕܒܢܝ̈ܢܫܐ. ܐܠܐ ܠܐ ܛܒܐܝܬ
ܕܢܬ ܥܠ ܒܝ̣ܫ̈ܬܐ ܐܝܠܝܢ ܕܓܕ̈ܫܢ ܠܐܝܠܝܢ ܕܚ̇ܛܝܢ
2 ܘܕܐܡ̣ܪܬ ܕܙܕܝܩ̈ܐ ܐܬܚܛܦܘ ܘܪ̈ܫܝܥܐ ܐܨܠܚܘ
3 ܘܕܐܡ̣ܪܬ ܕܐܢܫ ܠܐ ܝܕܥܗ ܠܕܝ̣ܢܟ
4 ܡܛܘܠ ܗܢܐ ܫܡ̣ܥ ܘܐܡ̇ܪ ܠܟ. ܘܨܘܬܝܢ ܘܐܫܡܥܟ ܡ̈ܠܝ
5 ܫܦܝܪ ܠܐ ܝܕ̇ܥ ܗܘܐ ܒܪ ܐܢܫܐ ܕܝܢ̣ܝ ܐܠܘ ܠܐ ܩܒ̇ܠ ܢܡܘܣܐ. ܘܐܠܘ ܠܐ ܐܪܬܝܬܗ
ܒܣܟܘܠܬܢܘܬܐ
6 ܗܫܐ ܕܝܢ ܡܛܠ ܕܟܕ ܝܕ̇ܥ ܥܒܪ. ܘܡܛܠ ܗܢܐ ܐܦ ܟܕ ܝܕ̇ܥ ܢܫܬܢܩ
7 ܘܥܠ ܙܕܝܩ̈ܐ ܕܐܡ̣ܪܬ ܥܠܝܗܘܢ ܕܡܛܠܬܗܘܢ ܐܬ̣ܐ ܗܢܐ ܥܠܡܐ. ܐܠܐ ܐܦ ܗ̇ܘ ܬܘܒ
ܕܥܬܝܕ ܡܛܠܬܗܘܢ
8 ܗܢܐ ܓܝܪ ܥܠܡܐ ܐܝܬܘܗܝ ܠܗܘܢ ܐܓܘܢܐ ܘܥܡܠܐ ܒܠܐܘܬܐ ܣܓܝܐܬܐ. ܘܗ̇ܘ ܗܟܝܠ ܕܥܬܝܕ
ܟܠܝܠܐ ܒܬܫܒܘܚܬܐ ܪܒܬܐ ܀

Chapter 16

1 ܘܥܢ̇ܝܬ ܘܐܡ̇ܪܬ. ܡܪܝܐ ܡܪܝ̣. ܗܐ ܫܢ̈ܝܢ ܕܗܫܐ ܙܥܘܪ̈ܝܢ ܘܒܝ̣̈ܫܢ. ܘܡ̣ܢܘ
ܡܫܟܚ ܕܒܗܢܐ ܩܠܝܠ ܢܐܪܬ ܗ̇ܘ ܕܠܝܬ ܠܗ ܡܫܘܚܬܐ ܀ •

Chapter 17

1 ܘܥ̣ܢܐ ܡܪܝܐ ܘܐܡ̣ܪ ܠܝ. ܠܘܬ ܡܪܝܡܐ̣ ܠܐ ܡܬܚܫܒ ܙܒܢܐ ܣܓܝܐܐ ܐܦ ܠܐ ܫܢ̈ܝܐ
ܙܥܘܪ̈ܝܬܐ
2 ܡܢܐ ܓܝܪ ܐܗܢܝ ܐܕܡ. ܕܚܝ̣ܐ ܬܫܥܡܐܐ ܘܬܠܬܝܢ ܫܢ̈ܝܢ. ܘܥ̣ܒܪ ܥܠ ܡܕܡ ܕܐܬܦܩܕ
3 ܠܐ ܗܟܝܠ ܐܗܢܝ ܠܗ ܣܘܓܐܐ ܕܙܒ̣ܢܐ ܕܚ̣ܝܐ. ܐܠܐ ܐܝܬܝ ܡܘܬܐ. ܘܩܛ̣ܥ ܫܢ̈ܝܐ
ܕܐܝܠܝܢ ܕܐܬܝܠܕܘ ܡܢܗ
4 ܐܘ ܡܢܐ ܐܬܢܟܝ ܡܘܫܐ ܕܡܐܐ ܘܥܣܪܝܢ ܫ̈ܢ̣ܝܢ ܚ̣ܝܐ ܒܠܚܘܕ̇. ܘܡܛܠ ܕܐܫܬܥܒܕ ܠܡܢ̣ܘ
ܕܓܒܠܗ̣ ܐܝܬܝ ܢܡܘܣܐ ܠܙܪܥܗ ܕܝܥܩܘܒ. ܘܐܢܗܪ ܫܪܓܐ ܠܓܢܣܗ ܕܐܝܣܪܝܠ ܀

Chapter 18

1 ܘܥܢ̇ܝܬ ܘܐܡ̇ܪܬ. ܗ̇ܘ ܗܘ ܕܐܢܗܪ ܢܣ̣ܒ ܡܢ ܢܘܗܪܐ. ܘܩܠܝܠ ܐܝܠܝܢ ܕܐܬܕܡܝܘ ܒܗ
2 ܗ̇ܢܘܢ ܕܝܢ ܣܓܝܐ̈ܐ ܕܐܢܗܪ ܠܗܘܢ ܢܣ̣ܒܘ ܡܢ ܚܫܘܟܗ ܕܐܕܡ. ܘܠܐ ܐܬܒܣܡܘ ܒܢܘܗܪܐ
ܕܫܪܓܐ ܀

Chapter 19

1 ܘܥܢ̣ܐ ܘܐܡ̣ܪ ܠܝ. ܡܛܠ ܗܢܐ ܒܗ̇ܘ ܙܒܢܐ ܐܩܝܡ ܠܗܘܢ ܕܝܬܩܐ ܘܐܡ̣ܪ. ܗܐ ܣܡ̇ܬ
ܩܕܡܝܟܘܢ ܚ̈ܝܐ ܘܡܘܬܐ. ܘܐܣܗܕ ܒܗܘܢ ܫܡܝܐ ܘܐܪܥܐ
2 ܝܕ̇ܥ ܗܘܐ ܓܝܪ ܕܙܒܢܗ ܩܠܝܠ ܗܘ.. ܘܫܡܝܐ ܕܝܢ ܘܐܪܥܐ ܐܝܬܝܗܘܢ ܒܟܠ ܙܒܢ.
3 ܗ̣ܢܘܢ ܕܝܢ ܡܢ ܒܬܪ ܡܘܬܗ ܕܗ̇ܘ ܚܛܘ ܘܐ̇ܥܒܪܘ. ܟܕ ܝܕ̇ܥܝܢ ܕܐܝܬ ܠܗܘܢ ܢܡܘܣܐ
ܡܟܣܢܐ. ܘܢܘܗܪܐ ܗ̇ܘ ܕܠܐ ܡܫܟܚ ܗܘܐ ܕܢܛܥܐ ܒܗ ܡܕܡ. ܐܦ ܡܘܙ̈ܠܐ ܕܣ̇ܗ̇ܕܝܢ. ܘܐܢܐ
ܘܥܠ ܟܠ ܕܐܝܬ ܕܐ̇ܢ ܐܢܐ
4 ܐܢܬ ܕܝܢ ܠܐ ܬܬܚܫܒ ܒܢܦܫܟ ܥܠ ܗܠܝܢ. ܘܠܐ ܬܬܩܠܐ ܥܠ ܐܝܠܝܢ ܕܗܘ̈ܝ
5 ܗܫܐ ܫܘܠܡܗ ܗܘ ܓܝܪ ܕܙܒܢܐ. ܐܘ ܕܨ̈ܒܘܬܐ̣ ܐܘ ܕܡܨܠܚܢܘܬܐ. ܐܘ ܕܨܥܪܐ ܡܬܒܥܐ
ܘܠܐ ܫܘܪܝܗ
6 ܡܛܠ ܕܐܢ ܢܗܘܐ ܒܪܢܫܐ ܡܨܠܚ ܒܩܕܡܝܬܗ ܘܒܣܝܒܘܬܗ ܢܨܛܥܪ̣. ܛܥ̇ܐ ܟܘܠܗ̇ ܡܨܠܚܢܘܬܐ
ܕܗܘܬ ܠܗ
7 ܘܬܘܒ ܐܢ ܢܗܘܐ ܒܪ ܐܢܫܐ ܡܨ̇ܛܥܪ̈ ܒܩܕܡܝܬܗ ܘܒܐܚܪܝܬܗ ܢܗܘܐ ܡܨܠܚ̣. ܠܐ ܡܬܕܟܪ
ܬܘܒ ܨܥܪܗ
8 ܘܬܘܒ ܫܡ̣ܥ. ܕܟܠܗ ܙܒܢܐ ܗܢܐ ܡܢ ܝܘܡܐ ܕܐܬܓܙܪ ܡܘܬܐ ܥܠ ܐܝܠܝܢ ܕܥܒ̇ܪܝܢ ܒܗ
ܒܗܢܐ ܙܒܢܐ ܐܠܘ ܟܘܠ ܐܢܫ ܡܨܠܚ ܗܘܐ ܘܒܚܪܬܗ ܡܬܚܒܠ ܗܘܐ . ܠܣܪܝܩܘܬܐ ܗ̇ܘܐ ܟܠܡܕܡ ܀
• •

Chapter 20

1 ܡܛܠ ܗܢܐ ܗܐ ܝܘܡ̈ܬܐ ܐܬ̇ܝܢ̣. ܘܢܣܬܪܗܒܘܢ ܙܒ̈ܢܐ ܝܬܝܪ ܡܢ ܩܕܡ̈ܝܐ. ܘܢܪܗܛܘܢ
ܥܕ̈ܢܐ ܝܬܝܪ ܥܠ ܐܝܠܝܢ ܕܥܒ̣ܪܘ. ܘܢܥܒܪ̈ܢ ܫܢܝ̈ܐ ܩܠܝܠܐܝܬ̣. ܝܬܝܪ ܥܠ ܗܠܝܢ
ܕܩܝ̈ܡܢ
2 ܡܛܠ ܗܢܐ ܗܫܐ ܐܪܝܡܬܗ̇ ܠܨܗܝܘܢ. ܕܐܣܬܪܗܒ ܝܬܝܪܐܝܬ ܘܐܣܥܘܪ ܥܠܡܐ ܒܙܒܢܗ
3 ܗܫܐ ܗܟܝܠ ܐܚܘ̇ܕ ܒܠܒܟ ܟܠܡܕܡ̣. ܕܡܦܩܕ ܐܢܐ ܠܟ. ܘܚܬܘܡ ܐ̈ܢܝܢ ܒܬܘ̈ܢܐ ܕܡܕܥܟ
4 ܘܗܝ̇ܕܝܢ ܐܚ̇ܘܝܟ ܕܝ̣ܢܗ ܕܚܝܠܝ. ܘܐܘܪ̈ܚܬܝ ܕܠܐ ܡܬܥ̈ܩܒܢ
5 ܙܠ ܗܟܝܠ ܘܐܬܩܕܫ ܫܒܥܐ ܝܘܡ̈ܝܢ. ܘܠܐ ܬܐܟܘܠ ܠܚܡܐ ܘܠܐ ܬܫܬܐ ܡ̈ܝܐ ܘܠܐ ܬܐܡܪ
ܠܐܢܫ
6 ܘܡܢ ܒܬܪ ܗܠܝ̣ܢ ܬܐ ܠܐܬܪܐ ܗܢܐ ܘܡܬܓܠܐ ܐܢܐ ܠܟ. ܘܫܪ̈ܝܪܬܐ ܐܡ̇ܠܠ ܥܡܟ.
ܘܐܦܩ̇ܕܟ ܥܠ ܕܘܒܪܐ ܕܙܒ̈ܢܐ. ܐܬ̇ܝܢ ܐܢܘܢ ܓܝܪ ܘܠܐ ܡܫܬܘܚܪܝܢ ܰܰܰܰ

Chapter 21

1 ܘܐܙ̇ܠܬ ܡܢ ܬܡܢ ܘܝܬ̇ܒܬ ܒܢܚܠܐ ܕܩܕܪܘܢ. ܒܡܥܪܬܐ ܕܐܪܥܐ.. ܘܩܕ̇ܫܬ ܢܦܫܝ
ܬܡܢ. ܘܠܚܡܐ̣ ܠܐ ܐܟ̇ܠܬ. ܘܠܐ ܟܦܢ̇ܬ. ܘܡ̈ܝܐ ܠܐ ܐܫ̇ܬܝܬ ܘܠܐ ܨܗ̇ܝܬ. ܘܗ̇ܘܝܬ
ܬܡܢ ܥܕܡܐ ܠܝܘܡܐ ܫܒܝܥܝܐ. ܐܝܟ ܕܦܩܕܢܝ
2 ܘܡܢ ܒܬܪܟ̣ܢ. ܐܬܝ̇ܬ ܠܐܬܪܐ ܗ̇ܘ ܕܡܠܠ ܥܡܝ ܬܡܢ
3 ܘܗ̣ܘܐ ܒܡܥܪ̈ܒܘܗܝ ܕܫܡܫܐ. ܢܣܒܬ ܢܦܫܝ ܚܘܫܒܐ ܣܓܝܐܐ. ܘܫ̇ܪܝܬ ܕܐܡܠܠ ܩܕܡ
ܚܝܠܬܢܐ. ܘܐܡ̇ܪܬ
4 ܐܘ ܗ̇ܘ ܕܥܒ̣ܕ ܐܪܥܐ ܫܡܥܝܢܝ. ܗ̇ܘ ܕܩܒܥ ܪܩܝܥܐ ܒܡܠܬܗ . ܘܪܘܡܗܘܢ ܕܫܡܝܐ ܫܪܪ
ܒܪܘܚܐ. ܗ̇ܘ ܕܩ̣ܪܐ ܡܢ ܪܝܫ ܥܠܡܐ̣ ܠܡܕܡ ܕܥܕܟܝܠ ܠܐ ܗܘ̣ܐ. ܘܡܫܬܡܥܝܢ ܠܟ
5 ܐܢܬ ܕܠܐܐܪ ܦܩ̣ܕܬ ܒܪܡܙܟ. ܘܠܐܝܠܝܢ ܕܥܬܝ̈ܕܢ ܚܙ̣ܝܬ̣. ܐܝܟ ܐܝܠܝܢ ܕܥܒ̇ܪܢ
6 ܐܢܬ ܕܠܚܝ̈ܠܘܬܐ ܕܩܝܡ̇ܝܢ ܩܕܡܝܟ ܒܚܘܫܒܐ ܪܒܐ ܡܕܒ̣ܪܬ. ܐܦ ܠܚܝ̈ܬܐ ܩܕܝ̈ܫܬܐ
ܕܡܢܝܢ ܠܝܬ ܠܗܝܢ ܕܥ̣ܒܕܬ ܡܢ ܥܠܡ ܕܫܠܗܒܝܬܐ ܘܕܢܘܪܐ. ܗܠܝܢ ܕܩܝ̈ܡܢ ܚܕܪ̈ܝ ܬܪܘܢܘܣ
ܕܝܠܟ ܒܙܥܝܦܘܬܐ ܡܕܒ̣ܪܬ
7 ܠܟ ܒܠܚܘܕܝܟ ܐܝܬ ܗܕܐ ܕܬܥܒܕ ܒܪܫܥܬܗ ܟܘܠ ܕܨܒ̣ܝܬ
8 ܗ̇ܘ ܕܒܡܢܝܢܐ ܛܘ̈ܦܝ ܡܛܪܐ ܥܠ ܐܪܥܐ ܡܡܛܪ. ܘܫܘܠܡܗܘܢ ܕܙܒ̈ܢܐ ܥܕ ܠܐ ܢܐܬܘܢ.
ܐܢܬ ܒܠܚܘܕܝܟ ܝܕ̇ܥܬ. ܚܘܪ ܒܒܥܘܬܝ
9 ܐܢܬ ܓܝܪ ܒܠܚܘܕܝܟ ܡܫܟܚ ܐܢܬ ܕܬܣܝܒܪ ܠܟܠܗܘܢ ܐܝܠܝܢ ܕܩܝܡ̇ܝܢ. ܘܠܐܝܠܝܢ
ܕܥܒ̇ܪܝܢ ܘܠܐܝܠܝܢ ܕܥܬܝܕܝܢ. ܠܐܝܠܝܢ ܕܚ̇ܛܝܢ ܘܠܐܝܠܝܢ ܕܡܙܕܕܩܝܢ. ܐܝܟ ܚ̇ܝܐ ܕܠܐ
ܡܬܥܩܒ
10 ܐܢܬ ܗܘ ܓܝܪ ܒܠܚܘܕܝܟ ܚ̇ܝܐ. ܕܠܐ ܡܐ̇ܬ ܘܠܐ ܡܬܥܩܒ. ܘܡܢܝܢܐ ܕܒܢܝ̈ܢܫܐ ܝܕܥܬ
11 ܘܐܢ ܒܙܒܢܐ ܣܓ̈ܝܐܐ ܚܛܘ. ܘܐܚܪ̈ܢܐ ܠܐ ܗܘܐ ܩܠܝܠ ܐܙܕܕܩܘ
12 ܐܢܬ ܝܕ̇ܥܬ ܕܐܝ̇ܟܐ ܡܢܛܪܬ ܚܪܬܐ ܕܐܝܠܝܢ ܕܚܛܘ. ܐܘ ܫܘܠܡܐ ܕܐܝܠܝܢ ܕܐܙܕܕܩܘ
13 ܐܠܘ ܓܝܪ ܗܠܝܢ ܗܘܘ ܚ̈ܝܐ ܒܠܚܘܕ ܕܗܪܟܐ ܠܟܠܢܫ. ܠܝܬ ܗܘܐ ܡܕܡ ܕܡܪܝܪ ܡܢ ܗܕܐ
14 ܡܢܐ ܓܝܪ ܡܗܢܐ ܚܝܠܐ ܕܗ̇ܦܟ ܠܟܪܝܗܘܬܐ. ܐܘ ܡܙܘܢܐ ܕܣܒܥܐ ܕܗ̇ܦܟ ܠܟܦܢܐ. ܐܘ
ܫܘܦܪܐ ܕܗ̇ܦܟ ܡܣܬܢܐ
15 ܒܟܠܥܕܢ ܓܝܪ ܟܝܢܗܘܢ ܕܒܢܝܢ̈ܫܐ ܡܬܚܠܦ
16 ܐܘ ܠܐ ܡܕܡ ܐܝܟ ܡܐ ܕܐܝ̇ܬܝܢ ܗ̇ܘܐ ܓܝܪ ܡܢ ܩܕܝܡ. ܗܫܐ ܠܐ ܐܝ̇ܬܝܢ. ܘܐܝܟ ܡܐ
ܕܐܝܬ̣ܝܢ ܗܫܐ. ܒܬܪ ܟܢ ܠܐ ܡܩ̇ܘܝܢܢ
17 ܐܠܘ ܠܐ ܓܝܪ ܕܥܬܝܕ ܗܘܐ ܕܢܗܘܐ ܫܘܠܡܐ ܠܟܠ̣. ܠܣܪܝܩܘܬܐ ܗ̇ܘܐ ܗܘܐ ܫܘܪܝܢ
18 ܐܠܐ ܟܠ ܕܐ̇ܬܐ ܡܢ ܠܘܬܟ ܐܘܕܥܝܢܝ. ܘܥܠ ܡܕܡ ܕܒ̇ܥܐ ܐܢܐ ܡܢܟ ܢܗ̇ܪܝܢܝ
19 ܥܕܡܐ ܠܐܡܬܝ ܡܕܡ ܕܡܬܚܒܠ ܡܩܘܐ. ܘܥܕܡܐ ܠܐܡܬܝ ܙܒܢܗܘܢ ܕܡܝܘ̈ܬܐ ܡܨܠܚ. ܘܥܕ
ܐ̇ܝܢܐ ܙܒܢܐ ܐܝܠܝܢ ܕܥ̇ܒܪܝܢ ܒܥܠܡܐ ܡܬܦܠܦܠܝܢ ܒܪܘܫܥܐ ܣܓܝܐܐ
20 ܦܩܘܕ ܗܟܝܠ ܒܪ̈ܚ̣ܡܐ. ܘܐܩܝܡ ܟܠ ܕܐܡܪܬ ܕܬܝܬܐ. ܕܢܬܝܕܥ ܚܝܠܟ ܠܐܝܠܝܢ ܕܣܒ̇ܪܝܢ
ܕܢܓܝܪܘܬ ܪܘܚܟ ܟܪܝܗܘܬܐ ܗܝ
21 ܘܚܘܐ ܠܐܝܠܝܢ ܕܠܐ ܝܕ̇ܥܝܢ. ܘܚ̣ܙܘ ܡܕܡ ܕܓܕܫܢ ܘܠܡܕܝܢܬܢ ܥܕ ܗܫܐ. ܐܝܟ ܢܓܝܪܘܬ
ܪܘܚܐ ܕܐܘܚܕܢܟ. ܡܛܠ ܕܐܢܬ ܩܪܝܬܢ ܥܠ ܫܡܟ ܥܡܐ ܚܒܝܒܐ
22 ܟܘܠ ܗܟܝܠ ܡܢ ܗܫܐ ܟܝܢܐ ܡܝܘܬܐ
23 ܘܓܥܘܪ ܡܟܝܠ ܒܡܠܐܟܗ ܕܡܘܬܐ. ܘܬܬܚܙܐ ܬܫܒܘܚܬܟ ܘܬܬܝܕܥ ܪܒܘ̇ܬ ܝܐܝܘܬܟ. ܘܬܬܚܬܡ
ܫܝܘܠ ܕܡܢ ܗܫܐ ܠܐ ܬܣܒ ܡܝ̈ܬܐ. ܘܢܦܢܘܢ ܐܘܨܪ̈ܐ ܕܢܦܫ̈ܬܐ ܕܚܒ̈ܝܫܢ ܒܗܘܢ
24 ܣܓܝܐ̈ܢ ܐ̈ܢܝܢ ܓܝܪ ܫܢ̈ܝܐ ܐܝܟ ܕܨ̈ܕܝܢ ܕܡܢ ܝܘ̈ܡܝ ܐܒܪܗܡ ܘܐܝܣܚܩ ܘܝܥܩܘܒ.
ܘܕܟܠܗܘܢ ܐܝܠܝܢ ܕܕ̇ܡܝܢ ܠܗܘܢ. ܕܒܐܪܥܐ ܕܡ̇ܟܝܢ. ܗܠܝܢ ܕܡܛܠܬܗܘܢ ܐܡ̣ܪܬ ܕܒ̇ܪܝܬ
ܥܠܡܐ
25 ܘܗܫܐ ܚܘܐ ܒܥܓܠ ܬܫܒܘܚܬܟ. ܘܠܐ ܬܫܘܚܪ ܡܕܡ ܕܡܢܟ ܐܬܡܠܟ
26 ܘܗ̣ܘܐ ܕܟܕ ܫܠܡܬ ܡ̈ܠܝܗ̇ ܕܨܠܘܬܐ ܗܕܐ. ܐܬܪܫܠܬ ܣ̇ܓܝ ܀ ܀ ܀

Chapter 22

1 ܘܗ̣ܘܐ ܡܢ ܒܬܪ ܗܠܝܢ̣. ܘܗܐ ܐܬܦܬܚܘ ܫܡܝܐ. ܘܚܙ̇ܝܬ ܘܚܝܠܐ ܐܬܝܗܒ ܠܝ. ܘܩܠܐ
ܡܢ ܡܪ̈ܘܡܐ ܐܫܬܡܥ ܘܐܡ̣ܪ ܠܝ.
2 ܒܪܘܟ ܒܪܘܟ̣. ܠܡܢܐ ܡܬܬܙܝܥ ܐܢܬ
3 ܗ̇ܘ ܕܐ̇ܙܠ ܒܐܘܪܚܐ̣ ܠܐ ܡܫܠܡ ܠܗ̇. ܐܘ ܗ̇ܘ ܕܦ̇ܪܫ ܒܝܡܐ̇ ܐܠܐ ܡ̇ܛܐ ܠܠܡܐܢܐ
ܡܫܟܚ ܢܬܒܝܐܐ̣
4 ܐܘ ܗ̇ܘ ܕܡܫܬܘܕܐ ܠܐܢܫ ܕܢܬܠ ܠܗ ܡܘܗܒܬܐ ܐܠܐ ܡܫܠܡ ܠܗ̇ ܠܐ ܗܐ݃ ܓܠܝܙܘܬܐ
ܐܝܬܘܗܝ
5 ܐܘ ܗ̇ܘ ܕܙ̇ܪܥ ܐܪܥܐ ܐܠܐ ܒܙܒܢܗ̇ ܢܚܨܘܕ ܦܐܪ̈ܝܗ̇. ܠܐ ܗܐ݃ ܡܚܒܠ ܠܗ ܠܟܠܗ
6 ܐܘ ܗ̇ܘ ܕܢܨ̇ܒ ܢܨܒܬܐ. ܐܠܐ ܬܪܒܐ ܥܕܡܐ ܠܙܒܢܐ ܕܙܕ̇ܩ ܠܗ̇. ܕܠܡܐ݃ ܡܣܟܐ ܗ̇ܘ
ܕܢܨܒܗ̇ ܕܢܣܒ ܡܢܗ̇ ܦܐܪ̈ܐ̣
7 ܐܘ ܐܢܬܬܐ ܕܒܛܢܐ ܐܢ ܬܐܠܕ ܕܠܐ ܒܙܒܢܗ̇݃ ܠܐ ܡܩܛܠ ܩ̇ܛܠܐ ܠܗ ܠܥܘ̣ܠܗ̣̇
8 ܐܘ ܗ̇ܘ ܕܒ̇ܢܐ ܒܝܬܐ ܐܠܐ ܢܛܠܠܝܘܗܝ ܘܢܫܟܠܠܝܘܗܝ ܠܡܐ݃ ܡܫܟܚ ܕܢܬܩܪܐ ܒܝܬܐ̣.
ܐܡ̣ܪ ܠܝ ܠܘܩܕܡ ܗܠܝܢ • ܀ •

Chapter 23

1 ܘܥ̇ܢܝܬ ܘܐܡ̇ܪܬ. ܠܐ ܡܪܝܐ ܡܪܝ
2 ܘܥܢ̣ܐ̇ ܘܐܡ̣ܪ ܠܝ. ܘܥܠ ܡܢܐ ܗܟܝܠ ܡܬܬܙܝܥ ܐܢܬ ܥܠ ܡܕܡ ܕܠܐ ܝܕܥ ܐܢܬ. ܘܥܠ
ܡܢܐ ܡܣܬܪܗܒ ܐܢܬ ܥܠ ܡܕܡ ܕܠܐ ܡܦܣ ܐܢܬ
3 ܐ̇ܝܟ̇ܢܐ ܓܝܪ ܕܠܐ ܛܥ̣ܝܬ ܠܒ̈ܢܝ ܐܢܫܐ ܐܝܠܝܢ ܕܩܝܡ̇ܝܢ ܘܐܝܠܝܢ ܕܥܒ̣ܪܘ̣. ܗܟܢܐ
ܥܗܝܕ ܐܢܐ ܠܐܝܠܝܢ ܕܥܗܝܕܝܢ ܘܠܐܝܠܝܢ ܕܐܬ̇ܝܢ
4 ܡܛܠ ܕܟܕ ܚܛ̣ܐ ܐܕܡ ܘܐܬܓܙܪ ܡܘܬܐ ܥܠ ܐܝܠܝܢ ܕܡܬܝܠܕܝܢ. ܗܝ̇ܕܝܢ ܐܬܡܢܝ ܣܘܓܐܗܘܢ
ܕܐܝܠܝܢ ܕܡܬܝܠܕܝܢ. ܘܠܗ ܠܡܢܝܢܐ ܗ̇ܘ ܐܬܥܬܕ ܐܬܪܐ ܐܝ̇ܟܐ ܕܢܥܡܪܘܢ ܐܝܠܝܢ ܕܚܝ̈ܝܢ
ܘܐܝ̇ܟܐ ܕܢܬܢܛܪܘܢ ܐܝܠܝܢ ܕܡܝܬܝܢ
5 ܐܠܐ ܗܟܝܠ ܡܬܡܠܐ ܡܢܝܢܐ ܕܩܕܝܡ ܐܡܝܪ ܠܐ ܚ̇ܝܐ ܒ̣ܪܝܬܐ. ܪܘܚܝ ܓܝܪ ܒ̇ܪܝܐ
ܚ̈ܝܐ. ܘܫܝܘܠ. ܡܩܒܠܐ ܡܝ̈ܬܐ
6 ܘܬܘܒ ܐܝܬ ܠܟ ܕܬܫܡܥ ܡܕܡ ܕܥܬܝܕ ܕܢܐܬܐ ܡܢ ܒܬܪ ܗܠܝܢ ܙܒܢ̈ܐ
7 ܫܪܝܪܐܝܬ ܓܝܪ ܩܪܝܒ ܗܘ ܦܘܪܩܢܝ ܕܢܐܬܐ. ܘܠܐ ܗܘܐ ܪܚܝܩ ܐܝܟ ܕܡܢ ܩܕܝܡ ܀

Chapter 24

1 ܗܐ ܓܝܪ ܝܘܡ̈ܬܐ ܐܬ̇ܝܢ ܘܢܬܓܠܘܢ ܣܦܪ̈ܐ. ܐܝ̇ܟܐ ܕܟܬܝܒܝܢ ܚܛܗ̈ܐ ܕܟܘܠܗܘܢ ܐܝܠܝܢ
ܕܚܛܘ. ܘܬܘܒ ܐܦ ܐܘܨܪ̈ܐ ܐܝ̇ܟܐ ܕܙܕܝܩܘܬܗܘܢ ܕܟܠܗܘܢ ܐܝܠܝܢ ܕܐܙܕܕܩܘ ܒܒ̣ܪܝܬܐ
ܐܬ̣ܟܢܫܬ
2 ܘܢܗܘܐ ܕܝܢ ܒܗ̇ܘ ܙܒܢܐ̣. ܬ̣ܚܙܐ ܐܢܬ ܘܣܓܝܐ̈ܐ ܕܥܡܟ ܢܓܝܪܘܬ ܪܘܚܗ ܕܪܡܐ. ܗ̇ܝ
ܕܒܟܠ ܕܪ ܘܕܪ. ܕܡܓܪ ܗܘܐ ܪܘܚܗ ܥܠ ܟܠܗܘܢ ܝܠܝ̈ܕܐ ܕܚ̇ܛܝܢ ܘܡܙܕܕܩܝܢ
3 ܘܥܢ̇ܝܬ ܘܐܡ̇ܪܬ. ܐܠܐ ܗܐ ܡܪܝܐ ܐܢܫ ܠܐ ܝܕ̇ܥ ܡܢܝܢܐ ܕܐܝܠܝܢ ܕܥ̣ܒܪ̈ܝ ܘܐܦ ܠܐ
ܕܐܝܠܝܢ ܕܥܬܝ̈ܕܢ
4 ܗܐ ܓܝܪ ܐܦ ܐܢܐ ܡܕܡ ܕܓܕܫܢܝ ܝܕ̇ܥ ܐܢܐ. ܡܕܡ ܕܝܢ ܕܥܬܝܕ ܕܢܗܘܐ ܠܣܢ̈ܐܝܢ ܠܐ
ܝܕ̇ܥ ܐܢܐ. ܘܐܡܬܝ ܦ̇ܩܕܬ ܥܒ̇ܕ̈ܝܟ ܀ ܀ ܀

Chapter 25

1 ܘܥ̣ܢܐ ܘܐܡ̣ܪ ܠܝ. ܐܦ ܐܢܬ ܬܬܢܛܪ ܥܕܡܐ ܠܗ̇ܘ ܙܒܢܐ. ܠܐܬ̇ܐ ܗ̇ܝ ܕܥܬܝܕ ܡܪܝܡܐ
ܕܢܥܒܕ ܠܥܡܘܪ̈ܝܗ̇ ܕܐܪܥܐ ܠܚܪܬܐ ܕܝܘܡ̈ܬܐ
2 ܗܕܐ ܗܟܝܠ ܐܬ̇ܐ ܗ̇ܘܝܐ
3 ܟܕ ܬܐܚܘܕ ܬܘܗܬܐ ܠܥܡܘܪ̈ܝܗ̇ ܕܐܪܥܐ. ܘܢܦܠܘܢ ܒܐܘܠܨ̈ܢܐ ܣܓܝܐ̈ܐ. ܘܬܘܒ ܢܦܠܘܢ
ܒܫܘܢ̈ܕܐ ܪ̈ܘܪܒܐ
4 ܘܢܗܘܐ ܟܕ ܢܐܡܪܘܢ ܒܡܚ̈ܫܒܬܗܘܢ ܡܢ ܐܘܠܨܢܗܘܢ ܣܓܝܐܐ. ܠܐ ܡܬܕܟܪ ܬܘܒ ܚܝܠܬܢܐ
ܠܐܪܥܐ. ܘܢܗܘܐ ܕܟܕ ܢܦܣܩܘܢ ܣܒܪܐ̣. ܗܝ̇ܕܝܢ ܢܬܬܥܝܪ ܙܒܢܐ ܀

Chapter 26

1 ܘܥܢ̇ܝܬ ܘܐܡ̇ܪܬ. ܙܒܢܐ ܟܝ ܣܓܝܐܐ ܡܩܘܐ ܐܘܠܨܢܐ ܗ̇ܘ ܕܗ̇ܘܐ. ܫܢ̈ܝܐ ܣܓܝܐ̈ܬܐ
ܐܚ̇ܕܐ ܐܢܢܩܐ ܗ̇ܝ ܀

Chapter 27

1 ܘܥ̣ܢܐ ܘܐܡ̣ܪ ܠܝ. ܠܬܪܬܥܣܪܐ ܡܢ̈ܘܢ ܐܬܦܠܓ ܙܒܢܐ ܗ̇ܘ. ܘܟܠ ܚܕܐ ܚܕܐ ܡܢܗܝܢ
ܡܬܢܛܪܐ ܠܡܕܡ ܕܣ̣ܝܡ ܠܗ̇ ܀
2 ܒܡܢ̇ܬܐ ܩܕܡܝܬܐ ܪܝܫܐ ܕܙܘ̈ܥܐ ܗܘ̇ܐ ܀
3 ܘܒܡܢܬܐ ܕ̇ܬܪ̈ܬܝܢ ܩ̈ܛܠܐ ܕܪ̈ܘܪܒܢܐ ܀
4 ܘܒܡܢܬܐ ܕܬܠܬ ܡܦܘܠܬܐ ܕܣܓܝܐ̈ܐ ܒܡܘܬܐ ܀ •
5 ܘܒܡܢ̇ܬܐ ܕܐܪܒܥ ܫܘܕܪܐ ܕܚܪܒܐ ܀
6 ܘܒܡܢ̇ܬܐ ܕܚܡܫ ܟܦܢܐ. ܘܟܠܝܢܐ ܕܡܛܪܐ ܀
7 ܘܒܡܢܬܐ ܕܫܬ ܙܘ̈ܥܐ. ܘܓܘܢ̈ܚܐ • • ܀
8 ̇—̇—̇—̇— ܀
9 ܘܒܡܢܬܐ ܕܬܡܢܐ̣. ܣܘܓܐܐ ܕܦܢܛܣ̈ܝܐ. ܘܦܓܥ̈ܐ ܕܫܐ̈ܕܐ ܀
10 ܘܒܡ̇ܢܬܐ ܕܬܫܥ̣ ܢܦܠܐ ܕܢܘܪܐ ܀
11 ܘܒܡܢܬܐ ܕܥܣܪ ܚܛܘܦܝܐ ܘܛܠܘܡ̣ܝܐ ܣܓܝܐܐ ܀ • •
12 ܘܒܡܢ̇ܬܐ ܕܚܕܥܣܪܐ ܥܘ̣ܠܐ ܘܫܪܝܚܘܬܐ ܀
13 ܘܒܡ̇ܢܬܐ ܕܬܪܬܥܣܪܐ̣ ܒܘܠܒܠܐ ܕܚܒܝܟܘܬܐ ܕܟܠܗܝܢ ܐܟܚܕܐ ܕܐܝܠܝܢ ܕܡܩܕ̈ܡܢ ܐܡܝܪ̈ܢ
܀ • •
14 ܗܠܝܢ ܕܝܢ ܡܢ̈ܘܬܗ ܕܗ̇ܘ ܙܒܢܐ ܢܛܝܪ̈ܢ̣ ܘܗ̈ܘܝܢ ܡܚ̈ܠܛܢ ܚܕܐ ܒܚܕܐ. ܘܚܕܐ ܚܕܐ
ܡܫܡ̈ܫܢ
15 ܡܢܗܝܢ ܓܝܪ ܡܘܬܪ̈ܢ ܡܢ ܕܝܠܗܝܢ. ܘܡܢ ܕܐܚܪ̈ܢܝܬܐ ܢܣ̈ܒܢ ܘܡܢܗܝܢ ܕܝܠܗܝܢ
ܘܕܐܚܪ̈ܢܝܬܐ ܡܫ̈ܠܡܢ̣. ܐܝܟ ܕܠܐ ܢܣܬܟܠܘܢ ܐܝܠܝܢ ܕܗܘ̈ܝܢ ܥܠ ܐܪܥܐ̇. ܒܗ̇ܢܘܢ
ܝܘܡ̈ܬܐ ܕܫܘܠܡܐ ܗ̇ܘ ܕܙܒ̈ܢܐ • ܀

Chapter 28

1 ܒܪܡ ܕܝܢ ܟܠ ܕܢܣܬܟܠ ܗܝ̇ܕܝܢ ܢܬܚܟܡ.
2 ܡܫܘܚܬܗ ܕܝܢ ܘܡܢܝܢܗ ܕܗ̇ܘ ܙܒܢܐ ܗ̈ܘܝܢ ܬܪ̈ܬܝܢ ܡ̈ܢܘܢ ܫܒܘ̈ܥܐ ܕܫܒܥܐ ܫܒܘ̈ܥܝܢ
3 ܘܥܢ̇ܝܬ ܘܐܡ̇ܪܬ . ܛܒ ܗܘܐ ܕܐܢܫ ܢܡܛܐ ܘܢ̇ܚܙܐ. ܘܛܒ ܕܝܢ ܡܢ ܗܕܐ ܕܠܐ ܢܡܛܐ.
ܕܠܐ ܢܦ̇ܠ
4 ܐܠܐ ܐܡ̇ܪ ܐܦ ܗܕܐ
5 ܢܫܘܛ ܗ̇ܘ ܕܠܐ ܡܬܚܒܠ ܠܗܠܝܢ ܕܡܬܚ̈ܒܠܢ. ܘܠܡܕܡ ܕܓ̣ܕܫ ܒܗܝܢ ܒܗܠܝܢ ܕܡܬܚܒ̈ܠܢ.
ܕܒܠܚܘܕ ܠܗܠܝܢ ܕܠܐ ܡܬ̈ܚܒܠܢ ܢܚܘܪ
6 ܐܢ ܕܝܢ ܡܪܝ ܫܪܝܪܐܝܬ ܥܬܝܕ̈ܢ ܐ̈ܢܝܢ ܕܢܐܬ̈ܝܢ ܗܠܝܢ ܕܩܕ̣ܡܬ ܐܡ̣ܪܬ ܠܝ. ܐܢ̇ܕܝܢ
ܐܫ̇ܟܚܬ ܪ̈ܚܡ̣ܐ ܒܥܝܢ̈ܝܟ ܐܘܕܥܝܢܝ ܐܦ ܗܕܐ
7 ܐܢ ܗ̣ܘ ܕܒܚܕ ܐܬܪܐ ܐܘ ܒܚܕܐ ܡܢ ܡܢܘ̈ܬܗ̇ ܕܐܪܥܐ ܥܬܝ̈ܕܢ ܕܢܗ̈ܘܝܢ ܗܠܝ̣ܢ. ܐܘ
ܟܠܗ̇ ܐܪܥܐ ܡܪܓܫܐ ܀

Chapter 29

1 ܘܥ̣ܢܐ ܘܐܡ̣ܪ ܠܝ. ܕܟܘܠܗ̇ ܗܘ ܐܪܥܐ ܡܕܡ ܕܓܕ̇ܫ ܗܝ̇ܕܝܢ. ܡܛܠ ܗܢܐ ܟܠܗܘܢ
ܐܝܠܝܢ ܕܚܝ̈ܝܢ ܢܪܓܫܘܢ
2 ܒܗ̇ܘ ܕܝܢ ܙܒܢܐ ܡܓܢ ܐܢܐ ܒܠܚܘܕ ܥܠ ܐܝܠܝܢ ܕܡܫܬܟܚܝܢ ܒܗܘܢ ܒܗ̇ܢܘܢ ܝܘܡ̈ܬܐ ܒܗܕܐ
ܐܪܥܐ
3 ܘܢܗܘܐ ܡܢ ܒܬܪ ܕܫ̇ܠܡ ܡܕܡ ܕܥܬܝܕ ܕܢܗܘܐ ܒܗܠܝܢ ܡܢܘ̈ܬܐ̣. ܗܝ̇ܕܝܢ ܢ̇ܫܪܐ
ܕܢܬܓܠܐ ܡܫܝܚܐ
4 ܘܢܬܓܠܐ ܒܗܡܘܬ ܡܢ ܐܬܪܗ. ܘܠܘܝܬܢ ܢܣ̇ܩ ܡܢ ܝܡܐ̣. ܬܪ̈ܝܗܘܢ ܬܢ̈ܝܢܐ ܪ̈ܘܪܒܐ
ܗܠܝܢ ܕܒ̇ܪܝܬ ܒܝܘܡܐ ܚܡܝܫܝܐ ܕܒ̣ܪܝܬܐ . ܘܢܛܪܬ ܐܢܘܢ ܥܕܡܐ ܠܗ̇ܘ ܙܒܢܐ. ܘܗ̇ܝܕܝܢ
ܢܗܘܘܢ ܠܡܐܟܘܠܬܐ ܠܟܘܠܗܘܢ ܐܝܠܝܢ ܕܡܫܬܚܪܝܢ
5 ܐܦ ܐܪܥܐ ܬܬܠ ܦܐܪ̈ܝܗ̇. ܚܕ ܒܪ̈ܒܘ. ܘܚܕܐ ܓܦܬܐ ܢܗ̈ܘܝܢ ܒܗ̇ ܐܠܦ ܫܒܫ̈ܬܝܢ.
ܘܚܕܐ ܫܒܫܬܐ ܬܥܒܕ ܐܠܦ ܣܓܘ̈ܠܝܢ. ܘܚܕ ܣܓܘܠܐ ܢܥܒܕ ܐܠܦ ܥܢܒ̈ܝܢ. ܘܚܕܐ ܥܢܒܬܐ
ܬܥܒܕ ܟܘܪܐ ܕܚܡ̣ܪܐ
6 ܘܐܝܠܝܢ ܕܟܦ̣ܢܘ ܢܬܒܣܡܘܢ. ܘܬܘܒ ܕܝܢ ܢܚܙܘܢ ܬܕܡܪ̈ܬܐ ܒܟܘܠ ܝܘܡ
7 ܪ̈ܘܚܐ ܓܝܪ ܢܦ̈ܩܢ ܡܢ ܩܕܡܝ. ܠܡܝܬܝܘ ܒܟܠ ܨܦܪ ܘܨܦܪ ܪܝܚܐ ܕܦܐܪ̈ܐ ܕܒܣܡ̈ܢܐ.
ܘܒܫܘܠܡܗ ܕܝܘܡܐ ܥ̇ܢ̈ܢܐ ܕܪ̈ܣܢ ܛܠܐ ܕܐܣܝܘܬܐ
8 ܘܢܗܘܐ ܒܗ ܒܗ̇ܘ ܙܒܢܐ. ܢܚܘܬ ܬܘܒ ܡܢ ܠܥܠ ܐܘܨ̇ܪܐ ܕܡܢܢܐ. ܘܢܐܟܠܘܢ ܡܢܗ ܒܗܠܝܢ
ܫܢ̈ܝܐ. ܡܛܠ ܕܗ̣ܢܘܢ ܐܢܘܢ ܕܡܛܝܘ ܠܫܘܠܡܗ ܕܙܒܢܐ ܀ •

Chapter 30

1 ܘܢܗܘܐ ܡܢ ܒܬܪ ܗܠܝܢ ܐܡܬܝ ܕܢܬܡܠܐ ܙܒܢܐ ܕܡܐܬܝܬܗ ܕܡܫܝܚܐ ܘܢܗܦܘܟ ܒܬܫܒܘܚܬܐ.
ܗ̇ܝܕܝܢ ܟܘܠܗܘܢ ܐܝܠܝܢ ܕܕܡܟ̣ܘ ܒܣܒܪܗ ܩܝܡ̇ܝܢ
2 ܘܢܗܘܐ ܒܗ̇ܘ ܙܒܢܐ̣. ܢܬܦܬܚܘܢ ܐܘܨܪ̈ܐ ܗ̇ܢܘ̇ܢ ܕܒܗܘܢ ܐܬܢܛܪ ܡܢܝܢܐ ܕܢܦܫ̈ܬܐ
ܕܙܕܝ̈ܩܐ ܘܢܦܩ̈ܢ. ܘܢܬܚܙܐ ܣܘܓܐ̈ܗܝܢ ܕܢܦܫ̈ܬܐ ܐܟܚܕܐ ܒܚܕ ܟܢܫܐ̇. ܕܚܕܐ ܬܪܥܝܬܐ.
ܘܢܚ̈ܕܝܢ ܩܕܡ̈ܝܬܐ̣ ܘܐܚܪ̈ܝܬܐ ܠܐ ܢܬܬܥ̈ܝܩܢ
3 ܝܕ̈ܥܢ ܓܝܪ ܕܡܛ̣ܐ ܙܒܢܐ. ܕܐܡܝܪ ܥܠܘܗܝ̇. ܕܫܘܠܡܗܘܢ ܕܙܒ̈ܢܐ
4 ܢܦܫ̈ܬܗܘܢ ܕܝܢ ܕܪ̈ܫܝܥܐ ܟܕ ܢܚ̈ܙܝܢ ܟܠܗܝܢ ܗܠܝ̣ܢ. ܗܝ̇ܕܝܢ ܝܬܝܪܐܝܬ ܢܫ̈ܘܚܢ
5 ܝܕ̈ܥܢ ܓܝܪ ܕܡ̣ܛܐ ܬܫܢܝܩܗܘܢ ܘܐܬ̣ܐ ܐܒܕܢܗܘܢ ܀ ܀ ܀ ܀

Chapter 31

1 ܘܗ̣ܘܐ ܡܢ ܒܬܪ ܗܠܝܢ̣. ܐ̇ܙܠܬ ܐܢܐ ܠܘܬ ܥܡܐ ܘܐܡ̇ܪܬ ܠܗܘܢ. ܟܢ̇ܫܘ ܠܝ ܟܘܠܗܘܢ
ܣܒܝ̈ܟܘܢ. ܘܐܡ̇ܪ ܠܟܘܢ ܡ̈ܠܐ
2 ܘܐܬܟܢܫܘ ܟܘܠܗܘܢ ܠܢܚܠܐ ܕܩܕܪܘܢ
3 ܘܥ̇ܢܝܬ ܘܐܡ̇ܪܬ ܠܗܘܢ. ܫܡ̣ܥ ܐܝܣܪܐܝܠ ܘܐܡ̇ܪ ܠܟ. ܘܐܢܬ ܙܪܥܗ ܕܝܥܩܘܒ. ܨܘܬ
ܘܐ̇ܪܬܝܟ
4 ܠܐ ܬܛܥܘܢ ܠܨܗܝܘܢ. ܐܠܐ ܗ̣ܘܝܬܘܢ ܥ̣ܗܝܕܝܢ ܠܥܩ̈ܬܗ̇ ܕܐܘܪܫܠܡ
5 ܗܐ ܓܝܪ ܝܘܡ̈ܬܐ ܐܬ̇ܝ̣ܢ ܘܢܬܢܣܒ ܠܚ̇ܒܠܐ ܟܠܡܕܡ ܕܗ̣ܘܐ. ܘܢܗܘܐ ܐܝܟ ܕܠܐ ܗ̣ܘܐ •
܀ •

Chapter 32

1 ܐܢܬܘܢ ܕܝܢ ܐܢ ܡܥܬܕܝܢ ܐܢܬܘܢ ܠܒܝܟ̈ܘܢ ܕܬܙܪܥܘܢ ܒܗܘܢ ܦܐܪ̈ܘܗܝ ܕܢܡܘܣܐ. ܡܓܢ
ܥܠܝܟܘܢ ܒܗ̇ܘ ܙܒܢܐ ܕܥܬܝܕ ܚܝܠܬܢܐ̇. ܕܢܙܝܥ ܠܟܘܠܗ̇ ܒ̣ܪܝܬܐ
2 ܡܛܘܠ ܕܡܢ ܒܬܪ ܩܠܝܠ ܙ̣ܒܢܐ ܢܬܬܙܝܥ ܒܢܝܢܗ̇ ܕܨܗܝܘܢ ܕܢܬܒܢܐ ܬܘܒ
3 ܐܠܐ ܠܐ ܡܩܘܐ ܗ̣ܘ ܗ̇ܘ ܒܢܝܢܐ. ܐܠܐ ܬܘܒ ܡܢ ܒܬܪ ܙܒܢܐ ܡܬܥܩܪ. ܘܡܩܘܝܐ ܟܕ
ܚܪܒܐ̣ ܥܕܡܐ ܠܙܒܢܐ
4 ܘܡܢ ܒܬܪܟܢ ܡܬܒܥܝܐ ܠܡܬܚܕܬܘ ܒܬܫܒܘܚܬܐ. ܘܡ̣ܫܬ̣̇ܟܠܠܐ ܠܥܠܡ
5 ܠܐ ܗܟܝܠ ܡܬܒܥܝܐ ܠܢ ܕܢܬܬܥܝܩ ܗܢܐ ܟܠܗ ܥܠ ܒܝܫ̣ܬܐ ܕܐܬܬ ܗܫܐ ܐܝܟ ܕܥܠ ܡܕܡ
ܕܥܬܝܕ
6 ܡܢ̣ ܬܪ̈ܬܝܗܝܢ ܕܝܢ ܥܩ̈ܬܐ̣. ܪܒ ܗܘ ܐܓܘܢܐ. ܐܡܬܝ ܕܥܬܝܕ ܚܝܠܬܢܐ ܕܢܚܕܬ
ܒ̣ܪܝܬܗ
7 ܘܗܫܐ ܠܐ ܬܬܩܪܒܘܢ ܠܝ ܥܕܡܐ ܠܩܠܝܠ ܝܘܡ̈ܝܢ. ܘܠܐ ܬܦܩܕܘܢܢܝ ܥܕܡܐ ܕܐ̇ܬܐ ܠܘܬܟܘܢ
8 ܘܗ̣ܘܐ ܕܟܕ ܐܡ̇ܪܬ ܠܗܘܢ ܟܠܗܝܢ ܗܠܝܢ ܡ̈ܠܐ̣. ܐ̇ܙܠܬ ܠܝ ܐܢܐ ܒܪܘܟ ܠܐܘܪܚܝ.
ܘܟܕ ܚܙܢܝ ܥܡܐ ܕܐ̇ܙܠ ܐܢܐ. ܐܪܝܡܘ ܩܠܗܘܢ ܘܐܝܠܠܘ ܘܐܡ̣ܪܘ
9 ܠܐܝ̇ܟܐ ܐܙ̇ܠ ܐܢܬ ܠܟ ܡܢܢ ܒܪܘܟ . . ܘܫ̇ܒ̣ܩܬ ܠܢ ܐܝܟ ܐܒܐ ܕܫ̇ܒܩ ܒܢܘ̈ܗܝ
ܝܬܡ̈ܐ ܘܐ̇ܙܠ ܡܢ ܠܘܬܗܘܢ ܀

Chapter 33

1 ܗܠܝܢ ܐܢܘܢ ܦܘܩ̈ܕܢܐ ܕܦܩܕܟ ܚܒܪܟ ܐܪܡܝܐ ܢܒܝܐ ܘܐܡ̣ܪ ܠܟ݃
2 ܚܙܝ ܠܗܢܐ ܥܡܐ ܥܕ ܐ̇ܙܠ ܐܢܐ ܘܐܬܩܢ ܫܪܟܐ ܕܐܚ̈ܝܢ ܒܒܒܠ. ܗܠܝܢ ܕܢܦ̣ܩ ܥܠܝܗܘܢ
ܓܙܪ ܕܝܢ̣ܐ ܕܢܫܬܒܘܢ
3 ܘܗܫܐ ܐܢ ܗ̣ܘ ܕܐܦ ܐܢܬ ܫܒ̣ܩܬ ܠܢ̣. ܛܒ ܗܘܐ ܠܢ ܕܢܡܘܬ ܟܠܢ ܩܕܡܝ. ܘܗ̇ܝܕܝܢ
ܬܪܚܩ ܡܢܢ ܀

Chapter 34

1 ܘܥ̇ܢܝܬ ܘܐ̇ܡܪܬ ܠܗ ܠܥܡܐ ܚܣ ܠܝ ܕܐܫܒܘܩܟܘܢ ܐܘ ܕܐܪܚܩ ܡܢܟܘܢ. ܐܠܐ ܒܠܚܘܕ ܐ̇ܙܠ
ܥܕܡܐ ܠܒܝܬ ܩܕܘܫ ܩܘܕ̇ܫܐ ܕܐܒܥܐ ܡܢ ܚܝܠܬܢܐ ܥܠܝܟܘܢ ܘܥܠ ܨܗܝܘܢ. ܕܐܢ ܐܬܢܗܪ ܡܕܡ
ܝܬܝܪ. ܘܡܢ ܒܬܪ ܗܠܝܢ ܗ̇ܦܟ ܐܢܐ ܠܘܬܟܘܢ ܀

Chapter 35

1 ܘܐ̇ܙܠܬ ܐܢܐ ܒܪܘܟ ܥܕܡܐ ܠܐܬܪܐ ܩܕܝܫܐ. ܘܝܬ̇ܒ̣ܬ ܥܠ ܡ̈ܦܠܬܗ ܘܒܟ̇ܝܬ ܘܐܡ̇ܪܬ
2 ܐܘ ܥ̈ܝܢܝ ܗ̈ܘܝܢ ܡܒܘܥ̈ܐ ܘܬܡܪ̈ܐ ܕܥ̈ܝܢܝ ܡܥܝܢܐ ܕܕܡ̈ܥܐ
3 ܐܝܟ̇ܢܐ ܓܝܪ ܐܬܬܢܚ ܥܠ ܨܗܝܘܢ. ܘܐܝܟ̇ܢܐ ܐܬܐܒܠ ܥܠ ܐܘܪܫܠܡ
4 ܡܛܠ ܕܒܗܢܐ ܐܬܪܐ ܐܝܟܐ ܕܡܬܓܪܓܚ ܐܢܐ ܗܫܐ. ܡܢ ܩܕܝܡ ܪܒ ܟܗ̈ܢܐ ܡܩܪܒ ܗܘܐ
ܩܘܪ̈ܒܢܐ ܩܕܝܫ̈ܐ. ܘܣ̇ܐܡ ܗܘܐ ܒܗ ܥܛܪܐ ܕܒܣܡ̈ܐ ܕܪ̈ܝܚܢܐ ܒܣܝܡ̈ܐ
5 ܗܫܐ ܕܝܢ ܐܬܥܒܕ ܥܦܪܐ ܫܘܒܗܪܢ. ܘܪܓܬܐ ܕܢܦܫܢ ܚܠ̣ܐ ܀

Chapter 36

1 ܘܟܕ ܐܡ̇ܪܬ ܗܠܝܢ ܕܡ̇ܟܬ ܬܡܢ. ܘܚܙ̇ܝܬ ܒܠܠܝܐ ܚܙܘܐ̣
2 ܘܗܐ ܥܒܐ ܕܐܝ̈ܠܢܐ ܕܢܨܝܒ ܒܦܩܥܬܐ. ܘܚܕܝܪܝܢ ܗܘܘ ܠܗ ܛܘܪ̈ܐ ܪ̈ܡ̇ܐ ܘܩܫ̈ܝܐ
ܕܫܩܝ̈ܦܐ. ܘܐܬܪܐ ܣܓܝܐܐ ܐܚܝܕ ܗܘܐ ܗ̇ܘ ܥܒܐ
3 ܘܗܐ ܡܢ ܠܩܘܒܠܗ ܣܠ̣ܩܬ ܓܦܬܐ ܚܕܐ. ܘܡܢ ܬܚܘܬܝܗ̇ ܢܦܩ̇ ܗܘܐ ܡܒܘܥܐ ܒܢܝܚܐ
4 ܘܡ̣ܛܐ ܕܝܢ ܗ̇ܘ ܡܒܘܥܐ ܥܕܡܐ ܠܥܒܐ. ܘܗ̣ܘܐ ܠܓ̈ܠܠܐ ܪ̈ܘܪܒܐ. ܘܐܛܝܦܘ ܗܠܝܢ
ܓ̈ܠܠܐ ܠܗ̇ܘ ܥ̇ܒܐ. ܘܡܢ ܫܠܝܐ ܥܩ̣ܪܘ ܠܣܘܓܐܗ ܕܥܒܐ ܗ̇ܘ. ܘܣܚ̣ܦܘ ܠܟܠܗܘܢ ܛܘ̣ܪ̈ܐ
ܕܚܕܪ̈ܘܗܝ
5 ܘܪܘܡܗ ܕܥܒܐ ܡܬܡܟܟ ܗܘܐ. ܘܪܝܫܗܘܢ ܕܛܘ̣ܪ̈ܐ ܐܬܡܟܟ. ܘܛܒ ܐܬܚܝܠ ܡܒܘܥܐ ܗ̇ܘ.
ܕܠܐ ܢܫܒܘܩ ܡܕܡ ܡܢ ܗ̇ܘ ܥ̇ܒܐ ܣܓܝܐܐ ܐܠܐ ܚܕ ܐܪ̇ܙܐ ܒܠܚܘܕ
6 ܐܦ ܠܗ ܟܕ ܐܪܡܝ. ܘܠܣܘܓܐܗ ܕܥܒܐ ܗ̇ܘ ܐܘܒܕ ܘܥ̣ܩܪ. ܕܡܕܡ ܠܐ ܢܫܬܒܩ ܡܢܗ. ܐܦ
ܠܐ ܐܬܪܗ ܢܬܝܕܥ. ܗ̣ܝ ܕܝܢ ܗ̇ܝ ܓܦܬܐ ܐ̇ܬܝܐ ܗܘܬ ܥܡ ܡܒܘܥܐ ܒܫܠܝܐ ܘܒܢܝܚܐ ܣܓܝܐܐ.
ܘܐܬܬ ܥܕܡܐ ܠܐܬܪܐ ܚܕ ܕܠܐ ܪܚܝܩ ܗܘܐ ܡܢ ܐܪܙܐ. ܘܠܐܪܙܐ ܟܕ ܪܡ̣ܐ ܩܪܒܘܗܝ ܠܘܬܗ̣̇
7 ܘܚ̇ܙܝܬ ܘܗܐ ܦܬ̣ܚܬ ܦܘܡܗ̇ ܓܦܬܐ ܗ̇ܝ. ܘܡܠ̣ܠܬ ܘܐܡ̣ܪܬ ܠܐܪ̇ܙܐ ܗ̇ܘ. ܠܐ ܗܘܐ
ܐܢܬ ܗܘ ܐܪܙܐ ܕܐܫܬ̣ܚܪܬ ܡܢ ܥܒܐ ܕܒܝ̣ܫܬܐ. ܘܒܐ̣ܝܕܟ ܐܡܝܢܐ ܗܘܬ ܒܝ̣ܫܬܐ ܘܡܬܥܒܕܐ
ܗܠܝܢ ܟܘܠܗܝܢ ܫܢ̈ܝܐ. ܘܛ̇ܒܬܐ ܠܐ ܡܡܬܘܡ
8 ܘܡܬܚܝܠ ܗ̣ܘܝܬ ܥܠ ܕܠܐ ܕܝܠܟ. ܐܦ ܠܐ ܥܠ ܕܝܠܟ ܡܢ ܡܬܘܡ ܪܚܡܬ. ܘܡ̇ܬܚ ܗ̣ܘܝܬ
ܐܘܚܕܢܟ ܥܠ ܐܝܠܝܢ ܕܪܚܝܩܝܢ ܡܢܟ. ܘܠܐܝܠܝܢ ܕܡܬܩܪܒܝܢ ܠܟ ܒܡܨܝ̈ܕܬܐ ܕܪܘܫܥܟ ܐܚ̇ܕ
ܗ̣ܘܝܬ ܘܡܪܝܡ ܗ̣ܘܝܬ ܢܦܫܟ ܒܟܠ ܙܒܢ. ܐܝܟ ܗ̇ܘ ܕܠܐ ܡܫܟܚ ܕܢܬܥܩܪ
9 ܗܫܐ ܕܝܢ ܣܪܗܒ ܙܒܢܟ ܘܡܛܝ ܥܕܢܟ
10 ܙܠ ܗܟܝܠ ܐܦ ܐܢܬ ܐܪ̇ܙܐ ܒܬܪ ܥܒܐ. ܕܐܙ̣ܠ ܩܕܡܝܟ. ܘܗ̣ܘܝ ܥܡܗ ܚܠ̣ܐ. ܘܥܦܪܟܘܢ
ܢܬܚܠܛ ܐܟܚܕܐ. ܘܕܡ̣ܟܘ ܗܫܐ ܒܥܩܬܐ ܘܫܠܘ ܒܬܫܢܝܩܐ. ܥܕܡܐ ܕܢܐܬܐ ܙܒܢܟ ܐܚܪܝܐ ܕܒܗ
ܬܘܒ ܬܐܬܐ. ܘܝܬܝܪܐܝܬ ܬܫܬܢܩ • • ܀

Chapter 37

1 ܘܡܢ ܒܬܪ ܗܠܝܢ ܚܙ̇ܝܬܗ ܠܗ̇ܘ ܐܪܙܐ ܟܕ ܝܩ̇ܕ. ܘܠܓܦܬܐ ܟܕ ܪܒ̇ܝܐ̣ ܗ̣ܝ ܘܟܠ
ܕܚܕܪ̈ܝܗ̇ ܗ̣ܘܐ. ܦܩܥܬܐ ܕܡ̣ܠܝܐ ܗܒ̈ܒܐ ܕܠܐ ܚܡ̇ܝܢ̇. ܘܐܢܐ ܕܝܢ ܐܬܬܥ̇ܝܪܬ ܘܩܡ̇ܬ
܀

Chapter 38

1 ܘܨ̇ܠܝܬ ܘܐܡ̇ܪܬ. ܡܪܝܐ ܡܪܝ. ܐܢܬ ܗܘ ܒܟܠܙܒܢ ܡܢܗܪ ܐܢܬ ܠܐܝܠܝܢ ܕܒܣܘܟܠܐ
ܡܬܕܒܪܝܢ
2 ܢܡܘܣܟ ܚ̈ܝܐ ܗܘ. ܘܚܟܡܬܟ ܬܪܝܨܘܬܐ ܗܝ
3 ܐܘܕܥܝܢܝ ܗܟܝܠ ܦܘܫܩܗ ܕܗܢܐ ܚܙܘܐ
4 ܐܢܬ ܓܝܪ ܝܕܥ ܐܢܬ ܕܢܦܫܝ ܒܟܠܙܒܢ ܒܢܡܘܣܟ ܡܬܗܦܟܐ ܗܘܬ. ܘܡܢ ܝܘܡ̈ܝ ܡܢ ܚܟܡܬܟ
ܠܐ ܐܪܚ̇ܩܬ ܀

Chapter 39

1 ܘܥ̣ܢܐ ܘܐܡ̣ܪ ܠܝ. ܒܪܘܟ̣. ܗܢܘ ܦܘܫܩܗ ܕܚܙܘܐ ܕܚ̣ܙܝܬ
2 ܐܝܟ ܕܚܙ̣ܝܬ ܥܒܐ ܣܓܝܐܐ ܗ̇ܘ ܕܚܕܝܪܝܢ ܗܘܘ ܠܗ ܛܘ̣ܪ̈ܐ ܪ̈ܡ̇ܐ ܘܩܫ̈ܝܐ. ܗܕܐ ܗܝ
ܡܠܬܐ
3 ܗܐ ܝܘܡ̈ܬܐ ܐܬ̇ܝܢ. ܘܬܬܚܒܠ ܗܕܐ ܡ̇ܠܟܘܬܐ ܗ̇ܝ ܕܒܙܒܢ ܚܒܠ̣ܬ ܠܨܗܝܘܢ. ܘܬܫܬܥܒܕ
ܠܗ̇ܝ ܕܐܬ̇ܝܐ ܒܬܪܗ̇
4 ܬܘܒ ܕܝܢ ܐܦ ܗ̇ܝ ܒܬܪ ܙܒܢܐ ܡܬܚܒܠܐ. ܘܬܩܘܡ ܐܚܪܬܐ ܬܠܝܬܝܬܐ. ܘܬܫܬܠܛ ܐܦ ܗ̇ܝ
ܒܙܒܢܗ̇ ܘܬܬܚܒܠ
5 ܘܡܢ ܒܬܪ ܗܠܝܢ ܬܩܘܡ ܡܠܟܘܬܐ ܪܒܝܥܝܬܐ ܕܐܘܚܕܢܗ̇ ܗ̇ܘܐ ܩܫ̣ܐ. ܘܒܝܫ ܝܬܝܪ ܡܢ
ܕܗܠܝܢ ܕܗ̈ܘܝ ܩܕܡܝܗ̇. ܘܡܕܒܪܐ ܙܒ̈ܢܐ ܣܓܝܐ̈ܐ. ܐܝܟ ܥܒ̈ܐ ܕܦܩܥܬܐ. ܘܐܚ̇ܕܐ
ܙܒܢ̈ܐ. ܘܬܬܪܝܡ ܝܬܝܪ ܡܢ ܐܪ̈ܙܐ ܕܠܒܢܢ
6 ܘܢܬܛܡܪ ܒܗ̇ ܫܪܪܐ. ܘܢܥܪܩܘܢ ܠܘܬܗ̇ ܟܘܠܗܘܢ ܐܝܠܝܢ ܕܡܦܠܦܠܝܢ ܒܥܘ̣ܠܐ. ܐܝܟ
ܕܥܪ̈ܩܢ ܚܝܘ̈ܬܐ ܒܝܫ̣̈ܬܐ ܘܚ̈ܠܕܢ ܒܥܒܐ
7 ܘܢܗܘܐ ܡܐ ܕܩ̣ܪܒ ܙܒܢܐ ܕܫܘ̇ܠܡܗ̇ ܕܬܦܠ. ܗܝ̇ܕܝܢ ܬܬܓܠܐ ܪܝܫܝܬܗ ܕܡܫܝܚܝ. ܗ̇ܝ
ܕܕܡܝܬ ܠܡܒܘܥܐ ܘܠܓܦܬܐ. ܘܡܐ ܕܐܬܓܠ̣ܝܬ ܬܥܩܘܪ ܣܘܓܐܐ ܕܟܢܫܗ
8 ܘܗ̇ܝ ܕܚ̣ܙܝܬ ܐܪܙܐ ܕܪܡ̇ܐ ܗܘ ܕܐܫܬܚܪ ܡܢ ܗ̇ܘ ܥܒܐ. ܘܥܠ ܗܕܐ ܕܡܠ̣ܠܬ ܥܡܗ ܓܦܬܐ
ܡ̈ܠܐ ܗܠܝܢ ܕܫܡ̣ܥܬ . ܗܕܐ ܗܝ ܡܠܬܐ ܀ • ܀

Chapter 40

1 ܡܕܒܪܢܐ ܐܚܪܝܐ ܕܗ̇ܝܕܝܢ ܢܫܬܚܪ ܟܕ ܚܝ. ܟܕ ܢܬܚܪܒܘܢ ܣܘܓܐܐ ܕܟܢܫܗ̇. ܘܢܬܦܟܪ
ܘܢܣܩܘܢܝܗܝ ܥܠ ܛܘ̣ܪܐ ܕܨܗܝܘܢ. ܘܡܫܝܚܝ ܡܟܣ ܠܗ ܥܠ ܟܘܠܗܘܢ ܪ̈ܘܫܥܘܗܝ. ܘܢܟܢ̇ܫ
ܘܢܣܝܡ ܩܕܡܘܗܝ ܟܠܗܘܢ ܥ̇ܒ̈ܕܝܗܘܢ ܕܟܢ̈ܫܘܗܝ
2 ܘܡܢ ܒܬܪ ܟܢ ܢܩܛܠܝܘܗܝ. ܘܢܓܢ ܥܠ ܫܪܟܗ ܕܥܡܝ ܗ̇ܘ ܕܡܫܬܟܚ ܒܐܬܪܐ ܕܓ̇ܒܝܬ
3 ܘܬܗܘܐ ܪܫܝܬܗ ܩܝܡ̇ܐ ܠܥܠܡ. ܥܕܡܐ ܕܢܫ̣̇ܠܡ ܥܠܡܐ ܕܚ̇ܒܠܐ. ܘܥܕܡܐ ܕܢܬܡܠܘܢ
ܙܒ̈ܢܐ ܕܡܩܕܡܝܢ ܐܡܝܪܝܢ
4 ܗܢܘ ܚܙܘܟ ܘܗܢܘ ܦܘܫܩܗ ܀

Chapter 41

1 ܘܥ̇ܢܝܬ ܘܐܡ̇ܪܬ. ܠܡ̣ܢܘ ܘܠܟܡܐ ܗ̈ܘܝܢ ܗܠܝܢ. ܐܘ ܡ̣ܢܘ ܕܫ̇ܘܐ ܕܢܚܐ ܒܗ̇ܘ ܙܒܢܐ
2 ܐܡ̇ܠܠ ܕܝܢ ܩܕܡܝܟ ܟܠ ܕܡܬܚܫܒ ܐܢܐ. ܘܐܒ̇ܥܐ ܡܢܟ ܥܠ ܐܝܠܝܢ ܕ̇ܪܢܐ ܐܢܐ
3 ܡܛܠ ܕܗܐ ܚ̇ܙܐ ܐܢܐ ܣܓܝܐ̈ܐ ܡܢ ܥܡܟ ܕܐܪܚܩܘ ܡܢ ܩܝ̈ܡܝܟ. ܘܫܕܘ ܡܢܗܘܢ ܢܝܪܗ
ܕܢܡܘܣܟ
4 ܐܚܪ̈ܢܐ ܕܝܢ ܬܘܒ ܚ̇ܙܝܬ ܕܫܒ̣ܩܘ ܣܪܝܩܘܬܗܘܢ̣. ܘܥܪ̣ܩܘ ܬܚܝܬ ܟܢ̈ܦܝܟ
5 ܡܢܐ ܗܟܝܠ ܗ̇ܘܐ ܠܗܘܢ ܠܗܠܝܢ. ܐܘ ܐܝܟ̇ܢܐ ܡ̇ܩܒܠ ܠܗܘܢ ܗ̣ܘ ܙܒܢܐ ܐܚܪܝܐ
6 ܐܘ ܕܠܡܐ ܡܬܬܩܠܘ ܡܬܬܩܠ ܙܒܢܗܘܢ ܕܗܠܝܢ. ܘܐܝܟ ܕܢܬ̇ܥ ܡܬܩܠܐ ܗܟܢ ܡܬܕܝܢܝܢ • ܀
܀ •

Chapter 42

1 ܘܥ̣ܢܐ ܘܐܡ̣ܪ ܠܝ. ܐܦ ܗܠܝܢ ܐܢܐ ܐܚ̇ܘܝܟ
2 ܡܛܘܠ ܕܐܡ̣ܪܬ ܠܡ̣ܢܘ ܘܠܟܡܐ ܗ̈ܘܝܢ ܗܠܝܢ. ܠܐܝܠܝܢ ܕܗܝܡ̣ܢܘ ܗ̇ܘܝܐ ܛܒ̇ܬܐ
ܕܡܩܕܡܐ ܐܡܝܪܐ. ܘܠܐܝܠܝܢ ܕܫܝ̇ܛܝܢ ܗ̇ܘܝܐ ܕܠܩܘܒܠܐ ܕܗܠܝܢ
3 ܘܕܐܡ̣ܪܬ ܥܠ ܐܝܠܝܢ ܕܐܬܩܪܒܘ ܘܥܠ ܐܝܠܝܢ ܕܐܬܪܚܩܘ̣. ܗܕܐ ܗܝ ܡܠܬܐ
4 ܗ̇ܢܘܢ ܕܡܢ ܩܕܝܡ ܐܫܬܥܒܕܘ. ܘܡܢ ܒܬܪܟܢ ܐܪܚܩܘ. ܘܐܬܚܠܛܘ ܒܙܪܥܐ ܕܥܡܡ̈ܐ
ܕܚܒܝܟܝܢ. ܕܗܠܝܢ ܙܒܢܗܘܢ ܩܕܡܝܐ ܐܝܬܘܗܝ ܘܪ̈ܡܬܐ ܡܬܚܫܒ
5 ܘܐܝܠܝܢ ܕܡܢ ܩܕܝܡ ܠܐ ܝܕܥܘ. ܘܡܢ ܒܬܪܟܢ ܝܕܥܘ ܚ̈ܝܐ. ܘܐܬܚܠܛܘ ܒܙܪܥܐ ܕܥܡܐ
ܕܦܪܫ. ܕܗܠܝܢ ܙܒܢܗܘܢ ܩܕܡܝܐ ܪ̈ܡܬܐ ܡܬܚܫܒ
6 ܘܝ̇ܪܬܝܢ ܙܒܢ̈ܐ ܠܙܒ̈ܢܐ ܘܥ̈ܕܢܐ ܠܥܕ̈ܢܐ. ܘܚܕ ܡܢ ܚܕ ܡܩܒܠܝܢ. ܘܗ̇ܝܕܝܢ
ܠܫܘܠܡܐ ܢܬܦܚܡ ܟܘܠ ܡܕܡ. ܐܝܟ ܡܫܘܚܬܐ ܕܙܒ̈ܢܐ. ܘܐܝܟ ܫܥ̈ܐ ܕܥ̈ܕܢܐ
7 ܕܒ̇ܪ ܓܝܪ ܚܒ̇ܠܐ ܠܐܝܠܝܢ ܕܕܝܠܗ ܐܢܘܢ. ܘܚ̈ܝܐ ܠܐܝܠܝܢ ܕܕܝܠܗܘܢ ܐܢܘܢ
8 ܘܡܬܩܪܐ ܥܦܪܐ. ܘܡܬܐܡܪ ܠܗ. ܦܢ̇ܐ ܡܕܡ ܕܠܐ ܗܘܐ ܕܝܠܟ ܗܘ. ܘܐܩܝܡ ܟܠܡܕܡ
ܕܢܛ̣ܪܬ ܠܙܒܢܗ • ܀ •

Chapter 43

1 ܐܢܬ ܕܝܢ ܒܪܘܟ ܐܬܩܢ ܠܒܟ ܠܡܕܡ ܕܐܬܐܡܪ ܠܟ. ܘܐܣܬܟܠ ܐܝܠܝܢ ܕܐܬܚܘܝ ܠܟ. ܡܛܠ
ܕܐܝܬ ܠܟ ܒܘ̈ܝܐܐ ܣܓܝܐ̈ܐ ܕܠܥܠܡ
2 ܐܙܠܬ ܓܝܪ ܡܢ ܐܬܪܐ ܗܢܐ . ܘܥ̇ܒܪ ܐܢܬ ܡܢ ܐܬܪ̈ܘܬܐ ܐܝܠܝܢ ܕܡܬܚܙܝܢ ܠܟ ܗܫܐ.
ܘܛܥ̣ܝܬ ܠܡܕܡ ܕܡܬܚܒܠ. ܘܠܐ ܡܬܕܟܪ ܐܢܬ ܬܘܒ ܠܐܝܠܝܢ ܕܒܝ̈ܢܬ ܡܝܘ̈ܬܐ ܐܝܬܝܗܝܢ
3 ܙܠ ܗܟܝܠ ܘܦܩ̇ܕ ܠܥܡܟ ܘܬܐ ܠܐܬܪܐ ܗܢܐ. ܘܡܢ ܒܬܪܟܢ ܨܘܡ ܫܒܥܐ ܝܘܡ̈ܝܢ.
ܘܗ̇ܝܕܝܢ ܐܬ̇ܐ ܠܘܬܟ ܘܐܡ̇ܠܠ ܥܡܟ ܀

Chapter 44

1 ܘܐ̇ܙܠܬ ܡܢ ܬܡܢ ܐܢܐ ܒܪܘܟ. ܘܐܬ̇ܝܬ ܠܘܬ ܥܡܝ. ܘܩ̇ܪܝܬ ܠܒܪܝ ܒܘܟܪܝ. ܘܠܓܕܠܝܐ
ܪܚ̇ܡܝ . ܘܠܫܒܥܐ ܡܢ ܣ̈ܒܐ ܕܥܡܐ. ܘܐܡ̇ܪܬ ܠܗܘܢ
2 ܗܐ ܐܢܐ ܐܙܠ ܐܢܐ ܠܝ ܠܘܬ ܐܒܗ̈ܝ ܐܝܟ ܐܘܪܚܐ ܕܟܘܠܗ̇ ܐܪܥܐ
3 ܐܢܬܘܢ ܕܝܢ ܠܐ ܬܪܚܩܘܢ ܡܢ ܐܘܪܚܗ ܕܢܡܘܣܐ. ܐܠܐ ܢܛ̇ܪܘ ܘܙܗܪܘ ܠܥܡܐ ܕܐܫܬܚܪ.
ܕܠܐ ܢܪܚܩܘܢ ܡܢ ܦܘܩܕܢ̈ܘܗܝ ܕܚܝܠܬܢܐ
4 ܚ̇ܙܝܢ ܐܢܬܘܢ ܓܝܪ ܕܙܕܝܩ ܗܘ ܗ̇ܘ ܕܠܗ ܦ̇ܠܚܝܢ ܚܢܢ. ܘܒܐ̈ܦܐ ܠܐ ܢܣ̇ܒ ܓܒܘܠܢ
5 ܘܚܙܘ ܡܕܡ ܕܓܕܫܗ̇ ܠܨܗܝܘܢ. ܘܡܢܐ ܡܛܗ̇ ܠܐܘܪܫܠܡ
6 ܡܛܠ ܕܢܬܝܕܥ ܕܝܢ̣ܗ ܕܚܝܠܬܢܐ̇ ܘܐܘܪ̈ܚܬܗ ܕܠܐ ܡܬܥ̈ܩܒܢ ܘܬܪ̈ܝܨܢ ܐ̇ܢ̈ܝܢ
7 ܐܢ ܓܝܪ ܬܣܝܒܪܘܢ ܘܬܩܘܘܢ ܒܕܚܠܬܗ ܘܠܐ ܬܛܥܘܢ ܢܡܘܣܗ. ܡܬܚܠܦܝܢ ܥܠܝܟܘܢ ܙܒ̈ܢܐ
ܠܛ̇ܒ̈ܬܐ. ܘܬܚܙܘܢ ܒܒܘܝܐܗ̇ ܕܨܗܝܘܢ
8 ܡܛܠ ܕܡܕܡ ܕܗ̇ܘܐ ܗܫܐ ܠܐ ܗܘܐ ܡܕܡ. ܡܕܡ ܕܝܢ ܕܥܬܝܕ ܕܢܗܘܐ̣. ܗܘ̣ܝܘ ܪܒ ܣܓ̇ܝ
9 ܥ̇ܒܪ ܓܝܪ ܟܠܡܕܡ ܕܡܬܚܒܠ. ܘܐܙ̇ܠ ܟܠ ܡܐ ܕܡܐ̇ܬ ܘܡܬܛܥܐ ܟܘܠܗ ܙܒܢܐ ܕܗܫܐ. ܘܠܐ
ܗ̇ܘܐ ܕܘܟܪܢ ܠܙܒܢܐ ܕܗܫܐ ܕܡܦܠܦܠ ܒܒ̣ܝ̈ܫܬܐ
10 ܗ̇ܘ ܓܝܪ ܕܪܗ̇ܛ ܗܫܐ ܠܣܪܝܩܘܬܐ ܗܘ ܪܗ̇ܛ. ܘܗ̇ܘ ܕܡܨܠܚ ܒܥܓܠ ܢܦ̇ܠ ܘܡܬܡܟܟ
11 ܡܕܡ ܓܝܪ ܕܥܬܝܕ̣ ܗ̇ܘ ܗܘ ܡܬܒܥܐ. ܘܡܕܡ ܕܒܬܪ ܟܢ ܐܬ̇ܐ̣. ܥܠ ܗ̇ܘ ܗܘ
ܡ̇ܣܒܪܝܢܢ. ܐܝܬ ܓܝܪ ܙܒܢܐ ܕܠܐ ܥ̇ܒܪ.
12 ܘܐ̇ܬܐ ܥܕܢܐ ܗ̇ܘ ܕܡܩܘܐ ܠܥܠܡ. ܘܥܠܡܐ ܚܕܬܐ. ܗ̇ܘ ܕܠܐܝܠܝܢ ܕܒܪܫܗ ܐܙ̇ܠܝܢ ܠܐ
ܡܗܦܟ ܠܗܘܢ ܠܚܒ̇ܠܐ. ܘܥܠ ܐܝܠܝܢ ܕܐ̇ܙܠܝܢ ܠܬܫܢܝܩܐ ܠܐ ܡܪܚܡ. ܘܠܐܝܠܝܢ ܕܚ̈ܝܝܢ ܒܗ
ܠܐ ܡܘܒܠ ܠܐܒܕܢܐ
13 ܗܠܝܢ ܐܢܘܢ ܓܝܪ ܕܥܬܝܕܝܢ ܕܢܐܪܬܘܢ ܗܢܐ ܙܒܢܐ ܕܐܡܝܪ. ܘܕܝܠܗܘܢ ܗܝ ܝܪܬܘܬܐ
ܕܙܒܢܐ ܕܡ̇ܠܝܟ
14 ܗܠܝܢ ܐܝܠܝܢ ܕܐܬܩܢܘ ܠܗܘܢ ܐܘܨܪ̈ܐ ܕܚܟܡܬܐ. ܘܣܝ̈ܡܬܐ ܕܣܟܘܠܬܢܘܬܐ ܠܘܬܗܘܢ
ܐܫܬܟܚ. ܘܡܢ ܪ̈ܚܡ̣ܐ ܠܐ ܐܪܚܩܘ. ܘܫܪܪܗ ܕܢܡܘܣܐ ܢܛ̣ܪܘ
15 ܠܗܘܢ ܓܝܪ ܠܗܠܝܢ ܡܬܝܗܒ ܥܠܡܐ ܕܐܬ̇ܐ. ܡܥܡܪܗܘܢ ܕܝܢ ܕܫܪܟܐ ܕܣܓ̈ܝܐܐ ܒܢܘܪܐ
ܗ̇ܘܐ ܀

Chapter 45

1 ܐܢܬܘܢ ܗܟܝܠ ܟܡܐ ܕܡܫܟܚܝܢ ܐܢܬܘܢ ܐܪܬܐܘܗܝ ܠܥܡܐ. ܡܛܠ ܕܕܝܠܢ ܗܝ ܓܝܪ ܗܕܐ
ܠܐܘܬܐ
2 ܐܢ ܓܝܪ ܬܠܦܘܢ ܐܢܘܢ ܡܚܝܢ ܐܢܬܘܢ ܠܗܘܢ • ܀ •

Chapter 46

1 ܘܥܢܘ ܒܪܝ ܘܣܒ̈ܘܗܝ ܕܥܡܐ ܘܐܡ̣ܪܘ ܠܝ. ܥܕܡܐ ܠܗܟܢܐ ܡܟܟܢ ܚܝܠܬܢܐ. ܕܢܣܒܟ ܡܢܢ
ܒܥܓܠ
2 ܘܫܪܝܪܐܝܬ ܢܗܘܐ ܒܚܫܘܟܐ. ܘܢܘܗܪܐ ܠܐ ܢܗܘܐ ܠܥܡܐ ܕܐܫܬܚܪܘ
3 ܐܝ̇ܟܐ ܓܝܪ ܬܘܒ ܢܒܥܐ ܢܡܘܣܐ. ܐܘ ܡ̣ܢܘ ܡܦ̣ܪܫ ܠܢ ܒܝܬ ܡܘܬܐ ܠܚ̈ܝܐ
4 ܘܐܡ̇ܪܬ ܠܗܘܢ ܕܠܘܩܒܠ ܬܪܘܢܘܣ ܕܚܝܠܬܢܐ ܠܐ ܡܫܟܚ ܐܢܐ ܕܐܩܘܡ. ܒܪܡ ܕܝܢ ܠܐ ܚܣ̇ܪ
ܠܐܝܣܪܝܠ ܚܟܝܡܐ̣. ܘܠܐ ܒܪ ܢܡܘܣܐ ܠܓܢܣܗ ܕܝܥܩܘܒ
5 ܒܠܚܘܕ ܕܝܢ ܐܢܬܘܢ ܛ̇ܝܒܘ ܠܒܘ̈ܬܟܘܢ ܕܬܫܡܥܘܢ ܠܢܡܘܣܐ. ܘܬܫܬܥܒܕܘܢ ܠܐܝܠܝܢ
ܕܒܕܚܠܬܐ ܚܟܝܡܝܢ ܘܣܟܘ̈ܠܬܢܝܢ. ܘܛܝ̇ܒܘ ܢܦܫܟܘܢ ܕܠܐ ܬܗܘܘܢ ܡܪܚܩܝܢ ܡܢܗܘܢ
6 ܐܢ ܓܝܪ ܬܥܒܕܘܢ ܗܠܝ̣ܢ. ܢܐܬܝܢ ܠܟܘܢ ܣܒܪ̈ܬܐ̣. ܗܠܝܢ ܕܩܕܡ̇ܬ ܐܡ̇ܪܬ ܠܟܘܢ.
ܘܠܐ ܢܦ̇ܠܝܢ ܐܢܬܘܢ ܒܬܫܢܝܩܐ ܕܩ̇ܕܡܬ ܐܣ̇ܗܕܬ ܠܟܘܢ
7 ܥܠ ܡܠܬܐ ܕܝܢ ܕܡܬܢܣܒ ܐܢܐ ܠܐ ܐܘ̇ܕܥܬ ܐܢܘܢ ܐܦ ܠܐ ܠܒܪܝ • ܀

Chapter 47

1 ܘܟܕ ܢܦܩ̇ܬ ܘܫ̇ܪܝܬ ܐܢܘܢ̣. ܐܙ̇ܠܬ ܠܝ ܡܢ ܬܡܢ. ܘܐܡ̇ܪܬ ܠ̣ܗܘܢ. ܗܐ ܐܢܐ ܐ̇ܙܠ
ܐܢܐ ܥܕܡܐ ܠܚܒܪܘܢ. ܠܬܡܢ ܓܝܪ ܫܕܪܢܝ ܚܝܠܬܢܐ
2 ܘܐܬ̇ܝܬ ܠܗ̇ܘ ܐܬܪܐ ܕܐܬܡܠܠ ܥܡܝ ܬܡܢ̇ ܘܝܬ̇ܒܬ ܬܡܢ. ܘܨܡ̇ܬ ܫܒܥܐ ܝܘܡ̈ܝܢ

Chapter 48

1 ܘܗ̣ܘܐ ܡܢ ܒܬܪ ܝܘܡܐ ܫܒܝܥܝܐ̣. ܨ̇ܠܝܬ ܩܕܡ ܚܝܠܬܢܐ ܘܐܡ̇ܪܬ
2 ܐܘ ܡܪܝܐ ܩ̇ܪܐ ܐܢܬ ܡܐܬܝܬܗܘܢ ܕܙܒ̈ܢܐ ܘܩܝܡܝܢ ܩܕܡܝܟ̣. ܡܥܒܪ ܐܢܬ ܐܘܚܕܢܗܘܢ
ܕܥ̈ܠܡܐ. ܘܠܐ ܥܨ̇ܝܢ ܠܟ. ܡܦܪܢܣ ܐܢܬ ܕܘܒܪܗܘܢ ܕܥ̈ܕܢܐ ܘܡܫܬܡܥܝܢ ܠܟ
3 ܐܢܬ ܒܠܚܘܕܝܟ ܝܕ̇ܥ ܐܢܬ ܡܬܚܗܘܢ ܕܕܪ̈ܐ. ܘܠܐ ܓ̇ܠܐ ܐܢܬ ܪ̈ܐܙܝܟ ܠܣܓܝܐ̈ܐ
4 ܡܘܕܥ ܐܢܬ ܣܘܓܐܐ ܕܢܘܪܐ ܘܩܠܝܠܘܬܐ ܕܪܘܚܐ ܬ̇ܩܠܬ
5 ܒܕܩ̇ ܐܢܬ ܣܘܦܗܘܢ ܕܪ̈ܘܡܐ. ܘܥܡܝ̈ܩܬܐ ܕܚܫܘܟܐ ܒܨ̇ܐ ܐܢܬ
6 ܦܩ̇ܕ ܐܢܬ ܠܡܢܝܢܐ ܕܥܒ̇ܪ ܘܡܬܢܛܪ̣. ܘܡܥܬܕܬ ܒܝܬ ܡܫܪܝܐ ܠܐܝܠܝܢ ܕܥܬܝܕܝܢ
ܕܢܗܘܘܢ
7 ܐܢܬ ܥܗܝܕ ܐܢܬ ܪܝܫܝܬܐ ܕܥ̣ܒܕܬ ܘܐܒܕܢܐ ܕܥܬܝܕ ܠܐ ܛܥܐ ܐܢܬ
8 ܦܩ̇ܕ ܐܢܬ ܒܪ̈ܡܙܐ ܕܕܚܠܬܐ ܘܕܙܥܝܦܘܬܐ ܠܫܠܗܒ̈ܝܬܐ ܘܡܬܚ̈ܠܦܢ ܠܪ̈ܘܚܐ. ܘܒܡܠܬܐ
ܡܩܝܡ ܐܢܬ ܡܕܡ ܕܠܝܬ ܗܘܐ. ܘܐܚܝܕ ܐܢܬ ܠܡܕܡ ܕܥܕܟܝܠ ܠܐ ܐܬ̣ܐ ܒܚܝܠܐ ܪܒܐ
9 ܡܠܦܬ ܒ̣ܪ̈ܝܬܐ ܒܣܟܘܠܬܢܘܬܟ. ܘܡܚܟܡ ܐܢܬ ܡܘ̈ܙܠܐ ܕܢܫܡܫܘܢ ܒܛܟܣܝ̈ܗܘܢ
10 ܡܫܪ̈ܝܬܐ ܕܠܐ ܡܢ̈ܝܢ ܩܝܡܝܢ ܩܕܡܝܟ ܘܡܫܡܫܝܢ ܒܛܟܣܝ̈ܗܘܢ ܢܝܚܐܝܬ ܠܪܡܙܟ
11 ܫܡ̣ܥ ܠܥܒ̣ܕܟ ܘܨܘܬ ܠܒܥܘܬܝ
12 ܡܛܠ ܕܒܩܠܝܠ ܙܒܢܐ ܐܬ̇ܝܠܕܢܢ. ܘܒܙܒܢܐ ܩܠܝܠܐ ܗ̇ܦܟܝܢܢ
13 ܠܘܬܟ ܕܝܢ ܫ̈ܥܐ ܐܝܟ ܙܒ̈ܢܐ . ܘܝܘܡ̈ܬܐ ܐܝܟ ܕܪ̈ܐ
14 ܠܐ ܗܟܝܠ ܬܪܓܙ ܥܠ ܒܪܢܫܐ. ܡܛܠ ܕܠܐ ܗܘܐ ܡܕܡ ܗܘ. ܘܠܐ ܬܬܚܫܒ ܥܠ ܥ̇ܒ̈ܕܝܢ
15 ܡܢܐ ܓܝܪ ܐܝܬܝܢ ܚܢܢ. ܗܐ ܓܝܪ ܒܡܘܗܒܬܟ ܐ̣ܬܝܢ ܠܥܠܡܐ. ܘܐܙ̇ܠܝܢܢ ܕܠܐ ܒܨܒܝܢܢ
16 ܠܐ ܓܝܪ ܐܡ̇ܪܢܢ ܠܐܒ̈ܗܝܢ ܕܐܘ̈ܠܕܢ. ܐܦܠܐ ܫܕܪܢ ܠܫܝܘܠ ܘܐܡܪ̈ܢ ܕܩ̇ܒܠܝܢ
17 ܡܢܐ ܗܘ ܗܟܝܠ ܚܝܠܢ ܕܢܛܥܢ ܪܘܓܙܟ. ܐܘ ܡܢܐ ܚܢܢ ܕܢܣܝܒܪ ܕܝ̣ܢܟ
18 ܐܢܬ ܐܓܢ ܥܠܝܢ ܒܪ̈ܚܡܝܟ̣. ܘܒܚܢܢܟ ܣܝܥܝܢ
19 ܚܘܪ ܒܙܥܘܪ̈ܐ ܕܐܫܬܥܒܕܘ ܠܟ. ܘܦܪܘܩ ܠܟܠ ܐܝܠܝܢ ܕܡܬܩܪܒܝܢ ܠܟ. ܘܠܐ ܬܦܣܘܩ
ܣܒܪܗ ܕܥܡܢ. ܘܠܐ ܬܩܛܘܥ ܙܒ̈ܢܐ ܕܥܘܕܪܢܢ
20 ܗܢܘ ܓܝܪ ܥܡܐ ܕܓܒ̣ܝܬ. ܘܗܠܝܢ ܐܢܘܢ ܥܡܐ ܕܠܐ ܡܫܟܚܬ ܐܟܘܬܗ
21 ܐܠܐ ܐܡܠܠ ܩܕܡܝܟ ܗܫܐ. ܘܐ̇ܡܪ ܐܝܟ ܕܡܬܚܫܒ ܠܒܝ
22 ܥܠܝܟ ܬܟ̇ܝܠܝܢܢ ܕܗܐ ܢܡܘܣܟ ܠܘܬܢ. ܘܝܕ̇ܥܝܢܢ ܕܠܐ ܢܦ̇ܠܝܢܢ ܟܡܐ ܕܩܝ̈ܡܝܟ
ܐܚܝܕܝܢ ܚܢܢ
23 ܒܟܠܙܒܢ ܛܘܒܝܢ. ܐܦܢ ܒܗܕܐ ܕܠܐ ܐܬܚ̈ܠܛܢ ܒܥܡܡ̈ܐ
24 ܟܠܢ ܓܝܪ ܐܝ̇ܬܝܢ ܚܕ ܥܡܐ ܡܫܡܗܐ ܕܢ̇ܣܒܢ ܚܕ ܢܡܘܣܐ ܡܢ ܚܕ. ܘܗ̇ܘ ܢܡܘܣܐ
ܕܒܝܢܬܢ. ܡܥܕܪ ܠܢ. ܘܚܟܡܬܐ ܡܝܬܪܬܐ ܕܐܝܬ ܒܢ ܬܣܝܥܢ
25 ܘܟܕ ܨܠܝ̇ܬ ܘܐܡܪܬ ܗܠܝܢ. ܐ̇ܬܪܫܠܬ ܣ̇ܓܝ
26 ܘܥ̣ܢܐ ܘܐܡܪ ܠܝ. ܐܢܬ ܦܫܝܛܐܝܬ ܨܠ̣ܝܬ ܐܘ ܒܪܘܟ. ܘܐܫܬܡܥ ܟܘܠܗܝܢ ܡ̈ܠܝܟ
27 ܐܠܐ ܕܝܢ̣ܝ ܬܒ̇ܥ ܕܝܠܗ. ܘܢܡܘܣܝ ܬܒ̇ܥ ܙܕܩܗ
28 ܡܢ ܡ̈ܠܝܟ ܓܝܪ ܡܬܝܒ ܐܢܐ ܠܟ. ܘܡܢ ܨܠܘܬܟ ܐܡܠܠ ܥܡܟ
29 ܗ̣ܝ ܗܝ ܓܝܪ ܗܕܐ ܕܠܐ ܗ̣ܘܐ ܡܕܡ ܗ̇ܘ ܕܡ̇ܬܚܒܠ. ܘܐܪܫܥ ܐܝܟ ܗ̇ܘ ܕܡ̣ܨܐ ܕܢܥܒܕ
ܡܕܡ. ܘܠܐ ܐܬܕܟܪ ܛܝܒܘܬܝ. ܘܠܐ ܩ̇ܒܠ ܢܓܝܪܘܬ ܪܘܚܝ
30 ܡܛܠ ܗܢܐ ܡܬܢܣܒܘ ܡܬܢܣܒ ܐܢܬ. ܐܝܟ ܕܩ̇ܕܡܬ ܐܡܪܬ ܠܟ. ܘܐ̇ܬܐ ܙܒܢܐ ܕܐܡ̇ܪܬ
ܠܟ.
31 ܘܢܩܘܡ ܗ̇ܘ ܙܒܢܐ ܕܐ̇ܠܨ. ܢܐܬܐ ܓܝܪ ܘܢܥܒܪ ܒܚܐܦܐ ܚܪܝܦܐ. ܘܢܬܕܠܚ ܟܕ ܐܬ̇ܐ
ܒܚܡܬܐ ܕܙܥܝܦܘܬܐ
32 ܘܢܗܘܐ ܒܗ̇ܢܘܢ ܝܘܡ̈ܬܐ. ܢܬܬܢܝܚܘܢ ܟܘܠܗܘܢ ܥܡܘܪ̈ܝܗ̇ ܕܐܪܥܐ ܚܕ ܥܠ ܚܕ. ܡܛܠ
ܕܠܐ ܝܕ̇ܥܝܢ ܕܩ̣ܪܒ ܕܝܢ̣ܝ
33 ܠܐ ܗܘܐ ܓܝܪ ܣܓܝܐ̈ܐ ܚܟܝܡ̈ܐ ܡܫܬܟܚܝܢ ܒܗ̇ܘ ܙܒܢܐ. ܘܣܟ̈ܘܠܬܢܐ ܚܕܚ̈ܕܢܐ
ܢܗܘܘܢ. ܐܠܐ ܐܦ ܐܝܠܝܢ ܕܝܕ̇ܥܝ̣ܢ ܝܬܝܪܐܝܬ ܢܫܬܩܘܢ
34 ܘܢܗܘܘܢ ܫܡ̈ܥܐ ܣܓ̈ܝܐܐ ܘܛܒ̈ܐ ܕܠܐ ܙܥܘܪܝܢ. ܘܥ̇ܒ̈ܕܐ ܕܦܢ̈ܛܣܝܐ ܢܬܚܘܘܢ.
ܘܢܬܬܢܘܢ ܡܘ̈ܠܟܢܐ ܠܐ ܙܥܘܪܝܢ. ܡܢܗܘܢ ܣܪܝܩܝܢ. ܘܡܢܗܘܢ ܢܫܬܪܪܘܢ
35 ܘܢܗܦܘܟ ܐܝܩܪܐ ܠܨܥܪܐ. ܘܢܬܡܟܟ ܥܘܫܢܐ ܠܫܝܛܘܬܐ. ܘܬܫܬܪܐ ܬܩܢܘܬܐ. ܘܫܦܝܪܘܬܐ
ܬܗܘܐ ܠܒܣܝܘܬܐ
36 ܘܢܐܡܪܘܢ ܣ̈ܓܝܐܐ ܠܣܓ̈ܝܐܐ ܒܗ̇ܘ ܙܒܢܐ ܐܝ̇ܟܐ ܐܬܟܣ̣ܝܬ ܠܗ̇ ܣܘܓܐܐ
ܕܣܟܘ̇ܠܬܢܘܬܐ. ܘܠܐܝ̇ܟܐ ܫܢ̣ܝܬ ܠܗ̇ ܣܘܓܐܐ ܕܚܟܡܬܐ
37 ܘܟܕ ܗ̣ܢܘܢ ܡܬܚܫܒܝܢ ܗܠܝܢ̣. ܗܝ̇ܕܝܢ ܢܕܢܚ ܛܢܢܐ ܒܐܝܠܝܢ ܕܠܐ ܣ̇ܒܪܝܢ ܗܘܘ
ܥܠܝܗܘܢ. ܘܚܫܐ ܢܐܚܘܕ ܠܐܝ̇ܢܐ ܕܫܠ̣ܐ ܗܘܐ. ܘܢܬܬܙܝܥܘܢ ܣܓ̈ܝܐܐ ܒܪܘܓܙܐ ܕܢܟܘܢ
ܠܣܓܝܐ̈ܐ. ܘܢܥܝܪܘܢ ܠܚܝ̈ܠܘܬܐ ܕܢܐܫܕܘܢ ܕܡܐ. ܘܥܡܗܘܢ ܠܚܪܬܐ ܐܟܚܕܐ ܢܐܒܕܘܢ
38 ܘܢܗܘܐ ܒܗ ܒܗ̇ܘ ܙܒܢܐ. ܢܬܚܙܐ ܓܠܝܐܝܬ ܠܟܠܢܫ ܚܘܠܦܗܘܢ ܕܙܒܢ̈ܐ. ܚܠܦ ܕܒܟܘܠܗܘܢ
ܗܠܝܢ ܙܒܢ̈ܐ ܡܬܛܢܦܝܢ ܗܘܘ ܘܥ̇ܠܒܝܢ. ܘܐ̇ܙܠܝܢ ܗܘܘ ܐܢܫ ܐܢܫ ܒܥ̇ܒ̈ܕܘܗܝ. ܘܢܡܘܣܗ
ܕܚܝܠܬܢܐ ܠܐ ܡܬܕܟܪܝܢ ܗܘܘ
39 ܡܛܠ ܗܢܐ ܢܘܪܐ ܡܚܫ̈ܒܬܗܘܢ ܐܟܠܐ. ܘܒܫܠܗܒܝܬܐ ܢܬܒܚܪ̈ܢ ܡܪ̈ܢܝܬܗܝܢ
ܕܟܘ̈ܠܝܬܗܘܢ. ܢܐܬܐ ܓܝܪ ܕܝ̇ܢܐ ܘܠܐ ܢܫܬܘܚܪ
40 ܡܛܠ ܕܟܠ ܚܕ ܚܕ ܡܢ ܥܡܘܪ̈ܝܗ̇ ܕܐܪܥܐ ܝܕ̇ܥ ܗܘܐ ܟܕ ܡܥܘܠ. ܘܢܡܘܣܝ̣ ܠܐ ܝܕܥܘ.
ܡܛܠ ܪܡܘܬܗܘܢ
41 ܣܓܝܐ̈ܐ ܕܝܢ ܗܝ̇ܕܝܢ ܢܒܟܘܢ ܫܪܝܪܐܝܬ. ܥܠ ܚ̈ܝܐ ܕܝܢ ܝܬܝܪ ܕܥܠ ܡܝ̈ܬܐ
42 ܘܥ̇ܢܝܬ ܘܐܡ̇ܪܬ. ܐܘ ܡܢܐ ܥܒܕܬ ܐܕܡ ܠܟܘܠܗܘܢ ܐܝܠܝܢ ܕܐܬܝܠܕܘ ܡܢܟ. ܘܡܢܐ
ܢܬܐܡܪ ܠܚܘܐ ܩܕܡܝܬܐ ܕܠܚܘܝܐ ܐܫܬ̣ܡܥܬ
43 ܕܗܢܐ ܟܠܗ ܣܘܓܐܐ ܐܙ̣ܠ ܠܚ̣ܒܠܐ. ܘܠܝܬ ܡܢܝܢܐ ܠܐܝܠܝܢ ܕܢܘܪܐ ܐܟ̇ܠܐ
44 ܐܠܐ ܬܘܒ ܐܡ̇ܪ ܩܕܡܝܟ
45 ܐܢܬ ܡܪܝܐ ܡܪܝ ܝܕ̇ܥܬ ܡܕܡ ܒܒ̣ܪܝܬܟ
46 ܐܢܬ ܓܝܪ ܡܢ ܩܕܝܡ ܦܩ̣ܕܬ ܠܥܦܪܐ ܕܢܬܠ ܠܐܕܡ. ܘܐܢܬ ܝܕ̇ܥ ܐܢܬ ܡܢܝܢܗܘܢ ܕܐܝܠܝܢ
ܕܐܬܝܠܕܘ ܡܢܗ. ܘܟܡܐ ܚܛܘ ܩܕܡܝܟ ܐܝܠܝܢ ܕܗܘܘ. ܘܠܐ ܐܘܕܝܘ ܠܟ ܠܥ̇ܒ̇ܘܕܗܘܢ
47 ܘܥܠ ܟܠܗܝܢ ܗܠܝܢ. ܚܪܬܗܘܢ ܡܟܣܐ ܠܗܘܢ. ܘܢܡܘܣܟ ܗ̇ܘ ܕܥ̣ܒܪܘ̣. ܦ̇ܪܥ ܠܗܘܢ
ܒܝܘܡܟ
48 ܗܫܐ ܕܝܢ ܢܪܦܐ ܠܪ̈ܫܝܥܐ. ܘܥܠ ܙܕܝ̈ܩܐ ܢܒܥܐ
49 ܘܐܬܢܐ ܛܘܒܗܘܢ ܘܠܐ ܐܫܬܘܩ. ܬܫܒܘܚܬܗܘܢ ܠܡܫ̇ܒܚܘ. ܗ̇ܝ ܕܢܛܝܪܐ ܠܗܘܢ
50 ܫܪܝܪܝܬ ܓܝܪ ܐܝܟ ܕܒܙܒܢܐ ܩܠܝܠ ܒܗܢܐ ܥܠܡܐ ܕܥܒ̇ܪ ܕܚܝܝܢ ܐܢܬܘܢ ܒܗ. ܠܐܘܬܐ
ܣܓܝܐܬܐ ܣܝܒܪܬܘܢ. ܗܟܢܐ ܒܥܠܡܐ ܗ̇ܘ ܕܣܘܦ ܠܝܬ ܠܗ. ܬܩܒܠܘܢ ܢܘܗܪܐ ܪܒܐ ܀

Chapter 49

1 ܒܪܡ ܕܝܢ ܬܘܒ ܐܒ̇ܥܐ ܡܢܟ ܚܝܠܬܢܐ. ܘܐܒ̇ܥܐ ܪ̈ܚܡ̣ܐ ܡܢ ܗ̇ܘ ܕܥܒ̣ܕ ܟܠ
2 ܒܐܝ̇ܕܐ ܟܝ ܕܡܘܬܐ ܢܐܚܘܢ ܐܝܠܝܢ ܕܚ̈ܝܝܢ ܒܝܘܡܟ. ܐܘ ܐܝܟ̇ܢܐ ܡܩܘܐ ܙܝܘܗܘܢ ܕܡܢ
ܒܬܪ ܗܝ̇ܕܝܢ
3 ܠܗܕܐ ܟܝ ܨܘܪܬܐ ܕܗܫܐ ܢܣ̇ܒܝܢ ܗܝ̇ܕܝܢ̣. ܘܗܠܝܢ ܗܕܡ̈ܐ ܕܐܣܘܪ̈ܐ ܠܒ̇ܫܝ̣ܢ.
ܗܢ̇ܘܢ ܕܗܫܐ ܒܒܝ̣̈ܫܬܐ ܐܝܬܝܗܘܢ ܘܒܗܘܢ ܡܫ̈ܬܡܠܝܢ ܒܝ̣ܫ̈ܬܐ. ܐܘ ܕܠܡܐ ܡܚܠܦ ܐܢܬ
ܠܗܘܢ ܠܐܝܠܝܢ ܕܗܘܘ ܒܥܠܡܐ. ܐܝܟ ܕܐܦ ܠܥܠܡܐ ܀

Chapter 50

1 ܘܥܢ̣ܐ ܘܐܡ̣ܪ ܠܝ ܫܡ̣ܥ ܒܪܘܟ ܡܠܬܐ ܗܕܐ. ܘܟܬܘܒ ܒܥܘܗܕܢܗ ܕܠܒܟ ܟܠ ܕܝ̇ܠܦ ܐܢܬ
2 ܡܦܢܝܘ ܓܝܪ ܡܦܢܝܐ ܐܪܥܐ ܗܝ̇ܕܝܢ ܠܡܝ̈ܬܐ ܕܡܩܒܠܐ ܗܫܐ ܕܬܛܪ ܐܢܘܢ. ܟܕ ܡܕܡ ܠܐ
ܡܚܠܦܐ ܒܨܘܪܬܗܘܢ. ܐܠܐ ܐܝܟ ܕܩܒ̣ܠܬ ܗܟܢܐ ܡܦܢܝܐ ܠܗܘܢ. ܘܐܝܟ ܕܐܫ̇ܠܡܬ ܐܢܘܢ
ܠܗ̣̇. ܗܟܢܐ ܐܦ ܡܩܝܡܐ ܠܗܘܢ
3 ܗܝ̇ܕܝܢ ܡܬܒܥܐ ܓܝܪ ܠܡܚܘܝܘ ܠܐܝܠܝܢ ܕܚܝܝ̣ܢ. ܕܚܝܘ ܡܝ̈ܬܐ ܘܐܬܘ ܗ̇ܢܘܢ ܕܐܙܠܘ
ܗܘܘ
4 ܘܢܗܘܐ ܡܐ ܕܐܫܬ̣ܘܕܥܘ ܚܕ ܠܚܕ ܐܝܠܝܢ ܕܗ̇ܫܐ ܝܕ̇ܥܝ̣ܢ. ܗܝ̇ܕܝܢ ܢܥܫܢ ܕܝܢ̣ܐ.
ܘܢܐ̈ܬܝܢ ܐܝܠܝܢ ܕܡܩ̈ܕܡܢ ܐܡܝܪ̈ܢ ܀

Chapter 51

1 ܘܢܗܘܐ ܡܢ ܒܬܪ ܕܥܒ̇ܪ ܗ̇ܘ ܝܘܡܐ ܕܩܝ̇ܡ. ܗ̇ܝܕܝܢ ܡܢ ܒܬܪ ܟܢ ܡܬܚܠܦܐ ܕܡܘܬܗܘܢ
ܕܐܝܠܝܢ ܕܡܬܚܝܒܝܢ. ܐܦ ܬܫܒܘܚܬܗܘܢ ܕܐܝܠܝܢ ܕܡܙܕܕܩܝܢ
2 ܡܬܥܒܕܐ ܓܝܪ ܕܡܘܬܗܘܢ ܕܐܝܠܝܢ ܕܗܫܐ ܡܪܫܥܝܢ ܒܝܫ ܡܢ ܡܐ ܕܐܝܬܝܗ̇. ܐܝܟ
ܕܢܣܝܒܪܘܢ ܬܫܢܝܩܐ
3 ܐܦ ܬܫܒܘܚܬܗܘܢ ܕܐܝܠܝܢ ܕܗܫܐ ܐܙܕܕܩܘ ܒܢܡܘܣܝ. ܗܠܝܢ ܕܐܝܬ ܗܘܐ ܠܗܘܢ ܣܘܟܠܐ
ܒܚܝ̈ܝܗܘܢ. ܘܗܠܝܢ ܕܢܨܒܘ ܒܠܒܗܘܢ ܥܩ̇ܪܗ̇ ܕܚܟܡܬܐ. ܗܝ̇ܕܝܢ ܢܫܬܒܚ ܙܝܘܗܘܢ
ܒܫܘܚ̈ܠܦܐ. ܘܬܬܗܦܟ ܕܡܘܬܐ ܕܐܦܝ̈ܗܘܢ ܠܢܘܗܪܐ ܕܝܐܝܘܬܗܘܢ ܕܢܫܟܚܘܢ ܕܢܣܒܘܢ ܘܢܩܒܠܘܢ
ܥܠܡܐ ܕܠܐ ܡܐ̇ܬ. ܕܗܝܕܝܢ ܡܠܝܟ ܠܗܘܢ
4 ܒܗܕܐ ܓܝܪ ܝܬܝܪܐܝܬ ܢܬܬܢܚܘܢ ܐܝܠܝܢ ܕܐܬ̇ܝܢ ܗܝ̇ܕܝܢ. ܥܠ ܕܐܣܠܝܘ ܢܡܘܣܝ̇.
ܘܣܟܪܘ ܐܕܢܝ̈ܗܘܢ ܕܠܐ ܢܫܡܥܘܢ ܚܟܡܬܐ. ܘܠܐ ܢܩܒܠܘܢ ܣܘܟܠܐ
5 ܟܕ ܗܟܝܠ ܢܚܙܘܢ ܠܐܝܠܝܢ ܕܗܫܐ ܐܬܬܪܝܡܘ ܥܠܝܗܘܢ. ܕܗܝ̇ܕܝܢ ܡܬܬܪܝܡܝܢ ܘܡܫܬܒܚܝܢ
ܝܬܝܪ ܡܢܗܘܢ. ܘܡܬܚܠܦܝܢ ܗܠܝܢ ܘܗܠܝܢ. ܗܠܝܢ ܠܙܝܘܐ ܕܡܠܐ̈ܟܐ. ܘܗ̇ܢܘܢ ܠܬܡܗܐ
ܕܚܙ̈ܘܢܐ. ܘܠܚܙܬܐ ܕܕܡ̈ܘܬܐ ܝܬܝܪܐܝܬ ܢܫܘܚܘܢ
6 ܠܘܩܕܡ ܓܝܪ ܚܙ̇ܝܢ. ܘܒܬܪܟܢ ܐ̇ܙܠܝܢ ܕܢܫܬܢܩܘܢ
7 ܐܝܠܝܢ ܕܝܢ ܕܐܬܦܨܝܘ ܒܥ̇ܒ̈ܕܝܗܘܢ ܘܐܝܠܝܢ ܕܗ̣ܘܐ ܠܗܘܢ ܗܫܐ ܢܡܘܣܐ ܣܒܪܐ
ܘܣܟܘܠܬܢܘܬܐ ܣܘܟܝܐ ܘܚܟܡܬܐ ܗܝܡܢܘܬܐ. ܢܬܚ̈ܙܝܢ ܠܗܘܢ ܬܡܝ̈ܗܬܐ ܒܙܒܢܗܝܢ
8 ܚܙ̇ܝܢ ܓܝܪ ܗ̇ܘ ܥܠܡܐ ܕܠܐ ܡܬܚܙܐ ܠܗܘܢ ܗܫܐ. ܘܢܚܙܘܢ ܠܙܒܢܐ ܕܗܫܐ ܟܣ̣ܐ ܡܢܗܘܢ
9 ܘܬܘܒ̣ ܠܐ ܢܥܬܩ ܐܢܘܢ ܙܒܢܐ
10 ܒܡܪ̈ܘܡܘܗܝ ܓܝܪ ܕܗ̇ܘ ܥܠܡܐ ܢܥܡܪܘܢ. ܘܡܬܕܡܝܢ ܠܡܠܐ̈ܟܐ. ܘܡܬܦܚܡܝܢ ܠܟܘܟ̈ܒܐ.
ܘܗ̇ܘܝܢ ܡܬܚܠܦܝܢ ܒܟܘܠ ܕܡܘ ܕܨ̇ܒܝܢ ܡܢ ܫܘܦܪܐ ܠܝܐܝܘܬܐ. ܘܡܢ ܢܘܗܪܐ ܠܙܝܘܐ
ܕܬܫܒܘܚܬܐ
11 ܢܬܦܫܛܘܢ ܓܝܪ ܩܕܡܝܗܘܢ ܦܬܝ̈ܘܗܝ ܕܦܪܕܝܣܐ. ܘܢܬܚܘܐ ܠܗܘܢ ܫܘܦܪܐ ܕܪܒܘܬܐ ܕܚ̈ܝܬܐ
ܕܬܚܝܬ ܬܪܘܢܘܣ. ܘܟܘܠܗܘܢ ܚܝܠܘ̈ܬܐ ܕܡܠܐ̈ܟܐ ܕܐܚܝܕܝܢ ܗܫܐ ܒܡܠܬܝ. ܐܝܟ ܕܠܐ
ܢܬܚܙܘܢ. ܘܐܚܝܕܝܢ ܒܦܘܩܕܢܐ ܐܝܟ ܕܢܩܘܡܘܢ ܒܐܬܪ̈ܘܬܗܘܢ ܥܕܡܐ ܕܬܐܬܐ ܡܐܬܝܬܗܘܢ
12 ܘܡܝܬܪܘܬܐ ܕܝܢ ܬܗܘܐ ܗܝ̇ܕܝܢ ܒܙܕܝ̈ܩܐ ܝܬܝܪ ܡܢ ܕܒܡܠܐ̈ܟܐ
13 ܢܩܒܠܘܢ ܓܝܪ ܩܕܡ̈ܝܐ ܠܐܚܪ̈ܝܐ. ܠܗ̇ܢܘܢ ܕܡܣܟܝܢ ܗܘܘ ܠܗܘܢ. ܘܐܚܪ̈ܝܐ ܠܐܝܠܝܢ
ܕܫ̇ܡܥܝܢ ܗܘܘ ܕܥܒ̣ܪܘ
14 ܐܬܦܨܝܘ ܓܝܪ ܡܢ ܗܢܐ ܥܠܡܐ ܕܐܘܠܨܢܐ. ܘܐܢܝܚܘ ܡܢܗܘܢ ܛܥܢܐ ܕܥ̇ܩ̈ܬܐ
15 ܒܡܢܐ ܗܟܝܠ ܐܘܒܕܘ ܒܢܝ̈ܢܫܐ ܚܝܝ̈ܗܘܢ. ܘܒܡܢܐ ܚ̇ܠܦܘ ܢܦܫܗܘܢ ܐܝܠܝܢ ܕܒܐܪܥܐ ܗܘܘ
16 ܗܝ̇ܕܝܢ ܓܒܘ ܠܗܘܢ ܓܝܪ ܙܒܢܐ ܗܢܐ ܕܠܒ̣ܪ ܡܢ ܥܩ̈ܬܐ ܕܢܥܒܪ ܠܐ ܡܫܟܚ. ܘܓܒܘ ܠܗܘܢ
ܙܒܢܐ ܗ̇ܘ ܕܡ̈ܦܩܢܘܗܝ ܬܐܢܚ̈ܬܐ ܘܒܝܫ̣̈ܬܐ ܡܠ̣ܝܢ. ܘܟܦܪܘ ܒܥܠܡܐ ܕܠܐ ܡܥܬܩ ܠܐܝܠܝܢ
ܕܐܬ̇ܝܢ ܠܗ. ܘܐܣܠܝܘ ܙܒܢܐ ܘܬܫܒܘܚܬܐ ܕܠܐ ܢܐܬܘܢ ܠܐܝܩܪܐ ܕܩ̇ܕܡܬ ܐܡ̇ܪܬ ܠܟ • ܀ •

Chapter 52

1 ܘܥ̇ܢܝܬ ܘܐܡ̇ܪܬ. ܐܝܟ̇ܢܐ ܛ̇ܥܝܢ ܐܝܠܝܢ ܕܗܝ̇ܕܝܢ ܘܝܐ ܢܛܝܪ ܠܗܘܢ
2 ܘܠܡܢܐ ܗܟܝܠ ܡܬܐܒ̇ܠܝܢܢ ܬܘܒ ܥܠ ܐܝܠܝܢ ܕܡܝܬܝܢ. ܐܘ ܠܡܢܐ ܒ̇ܟܝܢܢ ܥܠ ܐܝܠܝܢ
ܕܐܙ̇ܠܝܢ ܠܫܝܘܠ
3 ܢܬܢܛ̇ܪܢ ܐܘܠܝ̈ܬܐ ܠܪܝܫܗ ܕܗ̇ܘ ܬܫܢܝܩܐ ܕܥܬܝܕ. ܘܢܬܬ̈ܣܝܡܢ ܕܡܥ̈ܐ ܠܡܐܬܝܬܗ
ܕܗ̇ܘ ܐܒܕܢܐ ܕܗ̇ܝܕܝܢ
4 ܐܠܐ ܐܦ ܠܘܩܒܠ ܗܠܝܢ ܐܡ̇ܪ
5 ܘܙܕܝ̈ܩܐ ܡܢܐ ܢܥܒܕܘܢ ܗܫܐ
6 ܨܒܘ ܒܚܫܐ ܕܚ̇ܫܝܢ ܐܢܬܘܢ ܗܫܐ. ܘܠܡܢܐ ܓܝܪ ܚ̇ܝܪܝܢ ܐܢܬܘܢ ܒܡܨܛܠܝܢܘܬܗܘܢ
ܕܣܢܝ̈ܟܘܢ
7 ܛ̇ܝܒܘ ܢܦܫܟܘܢ ܠܡܕܡ ܕܢܛܝܪ ܠܟܘܢ. ܘܥܬܕܘ ܢܦܫܬ̈ܟܘܢ ܠܐܓܪܐ ܕܣ̣ܝܡ ܠܟܘܢ
8 ܘܟܕ ܐܡ̇ܪܬ ܗܠܝܢ ܕܡ̇ܟܬ ܬܡܢ ܀

Chapter 53

1 ܘܚ̇ܙܝܬ ܚܙܘܐ. ܘܗܐ ܥܢܢܐ ܚܕܐ ܣ̇ܠܩܐ ܗܘܬ ܡܢ ܝܡܐ ܪܒܐ ܣ̇ܓܝ. ܘܚܐ̇ܪ ܗ̇ܘܝܬ
ܒܗ̇. ܘܗܐ ܡܠܝܐ ܗܘܬ ܡ̈ܝܐ ܚ̇ܘ̣ܪ̈ܐ ܘܐܘܟܡ̈ܐ. ܘܓܘ̈ܢܐ ܣܓ̈ܝܐܐ ܐܝܬ ܗܘܐ ܒܗܘܢ
ܒܡ̈ܝܐ ܗܠܝܢ. ܘܐܝܟ ܕܡܘܬܐ ܕܒܪܩܐ ܪܒܐ̣. ܡܬܚܙܐ ܗܘܐ ܒܪܝܫܗ̇
2 ܘܚܙܝܬܗ̇ ܠܥܢܢܐ ܗ̇ܝ ܕܥ̇ܒܪܐ ܚܪܝܦܐܝܬ ܒܪ̈ܗܛܐ ܩܠܝ̈ܠܐ. ܘܟܣܝܬܗ̇ ܠܟܠܗ̇ ܐܪܥܐ
3 ܘܗ̣ܘܐ ܡܢ ܒܬܪ ܗܠܝܢ ܫ̣ܪܝܬ ܗܘܬ ܥܢܢܐ ܗ̇ܝ ܡܡܛܪܐ ܥܠ ܐܪܥܐ̇. ܡ̈ܝܐ ܕܐܝܬ ܗܘܐ̇
ܒܗ̇
4 ܘܚ̇ܙܝܬ ܕܠܐ ܗܘܐ ܚܕܐ ܗܘܬ ܕܡܘܬܗܘܢ ܕܡ̈ܝܐ ܗ̇ܢܘܢ ܕܢܚܬ̇ܝܢ ܗܘܘ ܡܢܗ̇
5 ܫܘܪܝܐ ܓܝܪ ܩܕܡܝܐ ܐܘܟܡܝܢ ܗܘܘ ܣ̇ܓܝ ܥܕܡܐ ܠܥܕܢܐ. ܘܡܢ ܒܬܪܟܢ ܚܙ̇ܝܬ ܕܢܗ̇ܪܝܢ
ܗܘܘ ܡ̈ܝܐ. ܐܠܐ ܠܐ ܣܓܝܐܝܢ ܗܘܘ. ܘܡܢ ܒܬܪ ܗܠܝܢ ܬܘܒ̣ ܚ̇ܙܝܬ ܐܘܟܡ̈ܐ. ܘܡܢ ܒܬܪ
ܗܠܝܢ ܬܘܒ ܢܗܝܪ̈ܐ. ܘܬܘܒ ܐܘܟܡ̈ܐ. ܘܬܘܒ ܢܗܝܪ̈ܐ
6 ܗܕܐ ܕܝܢ ܗܘܬ ܥܕܡܐ ܠܬܪ̈ܬܥܣܪ̈ܐ ܙܒܢ̈ܝܢ. ܐܠܐ ܐܘܟ̈ܡܐ ܣܓܝܐ̈ܝܢ ܗܘܘ ܒܟܠܙܒܢ ܡܢ
ܢܗܝܪ̈ܐ
7 ܘܗ̣ܘܐ ܒܫܘܠܡܗ̇ ܕܥܢܢܐ ܘܗܐ ܐܡ̣ܛܪܬ ܡ̈ܝܐ ܐܘܟܡ̈ܐ. ܘܚܫܘܟܝܢ ܗܘܘ ܝܬܝܪ ܡܢ
ܟܠܗܘܢ ܡ̈ܝܐ ܗ̇ܢܘܢ ܩܕ̈ܡܝܐ ܕܗܘܘ. ܘܢܘܪܐ ܡܚܠܛܐ ܗܘܬ ܒܗܘܢ. ܘܐܝ̇ܟܐ ܕܢܚ̇ܬܝܢ ܗܘܘ
ܡ̈ܝܐ ܗܢ̇ܘܢ ܥܒ̇ܕܝܢ ܗܘܘ ܚܒ̇ܠܐ ܘܐܒܕܢܐ
8 ܘܚܙ̇ܝܬ ܡܢ ܒܬܪ ܗܠܝ̣ܢ. ܠܗ̇ܘ ܒܪܩܐ ܕܚܙ̇ܝܬ ܗܘ̇ܝܬ ܒܪܝܫܗ̇ ܕܥܢܢܐ ܕܐܚܕܗ̇
ܘܐܚܬܗ̇ ܥܕܡܐ ܠܐܪܥܐ
9 ܘܝܬܝܪܝܬ ܕܝܢ ܢܗ̣ܪ ܗܘܐ ܒܪܩܐ ܗ̇ܘ. ܐܝܟ ܕܢܢܗܪ ܠܟܠܗ̇ ܐܪܥܐ. ܘܐܣܝ ܠܗ̇ܢܘܢ
ܐܬܪ̈ܘܬܐ. ܐܝ̇ܟܐ ܕܢܚܬܘ ܡ̈ܝܐ ܐܚܪ̈ܝܐ ܘܚ̇ܒܠܘ
10 ܘܐܚܝܕ ܗܘܐ ܠܟܠܗ̇ ܐܪܥܐ. ܘܐܫܬܠܛ ܥܠܝܗ̇
11 ܘܚ̇ܙܝܬ ܡܢ ܒܬܪ ܗܠܝܢ̣. ܘܗܐ ܬܪܥܣܪ̈ ܢܗܪ̈ܘܢ ܣ̇ܠܩܝܢ ܗܘܘ ܡܢ ܝܡܐ. ܘܚܕܝܪܝܢ
ܗܘܘ ܠܗ ܠܗ̇ܘ ܒܪܩܐ ܘܡܫܬܥܒܕ̇ܝܢ ܗܘܘ ܠܗ
12 ܘܐܢܐ ܡܢ ܕܚܠܬܝ ܐܬܬ̇ܥܝܪܬ ܰ

Chapter 54

1 ܘܒܥ̇ܝܬ ܡܢ ܚܝܠܬܢܐ ܘܐܡ̇ܪܬ. ܐܢܬ ܡܪܝܐ ܒܠܚܘܕܝܟ ܡܩܕܡ ܐܢܬ ܝܕ̇ܥ ܐܢܬ ܪ̈ܘܡܘܗܝ
ܕܥܠܡܐ. ܘܡܕܡ ܕܒܙܒ̈ܢܐ ܓܕ̇ܫ ܡܝܬܐ ܐܢܬ ܒܡܠܬܟ. ܘܠܘܩܒܠ ܥ̇ܒ̈ܕܝܗܘܢ ܕܥܡܘܪ̈ܝܗ̇
ܕܐܪܥܐ ܡܣܪܗܒܬ ܪ̈ܫܝܗܘܢ ܕܙܒ̈ܢܐ. ܘܣܘܦܗܘܢ ܕܥ̈ܕܢܐ ܐܢܬ ܒܠܚܘܕܝܟ ܝܕ̇ܥ ܐܢܬ
2 ܗ̇ܘ ܕܡܕܡ ܠܐ ܥܛ̣ܠ ܠܗ. ܐܠܐ ܟܘܠ ܡܕܡ ܦܫܝܩܐܝܬ ܒܪܡܙܐ ܥ̇ܒܕ ܐܢܬ
3 ܗ̇ܘ ܕܥܘܡ̈ܩܐ ܐܝܟ ܪ̈ܘܡܐ ܐܬ̇ܝܢ ܠܘܬܟ. ܘܪ̈ܝܫܝ ܥܠܡ̈ܐ ܠܡܠܬܟ ܡܫܡܫܝܢ
4 ܗ̇ܘ ܕܓ̇ܠܐ ܠܐܝܠܝܢ ܕܕܚ̇ܠܝܢ ܠܡܕܡ ܕܥܬܝܕ ܠܗܘܢ. ܕܡܢ ܗܪܟܐ ܢܒܝܐܐ ܐܢܘܢ̣
5 ܡܘܕܥ ܓܢܒܪ̈ܘܬܐ ܠܐܝܠܝܢ ܕܠܐ ܝܕܥ̇ܝܢ. ܬܪܥ ܣܝܓܐ ܠܐܝܠܝܢ ܕܠܐ ܡܦܣܝܢ. ܘܡܢܗܪ
ܚܫܘܟ̈ܬܐ ܘܓ̇ܠܐ ܟܣܝ̈ܬܐ ܠܐܝܠܝܢ ܕܕܠܐ ܡܘܡ ܐܢܘܢ. ܐܝܠܝܢ ܕܒܗܝܡܢܘܬܐ ܐܫܬܥܒܕܘ ܠܟ
ܘܠܢܡܘܣܟ
6 ܐܢܬ ܚܘ̣ܝܬ ܠܥ̣ܒܕܟ ܚܙܘܢܐ ܗܢܐ. ܓ̇ܠܐ ܠܝ ܐܦ ܦܘܫܩܗ
7 ܝܕ̇ܥ ܐܢܐ ܓܝܪ ܕܥܠ ܐ̇ܝܠܝܢ ܕܒ̇ܥ̇ܝܬ ܡܢܟ ܢܣ̇ܒܬ ܦܬܓܡܐ. ܘܥܠ ܡܕܡ ܕܒ̇ܥܝܬ
ܓܠ̣ܝܬ ܠܝ. ܘܐܘܕܥܬܢܝ ܒܐܝ̇ܢܐ ܩܠܐ ܐܫ̇ܒܚܟ. ܐܘ ܡܢ ܐܝܠܝܢ ܗܕ̈ܡܐ ܐܣܩ ܠܟ ܬܫܒܘܚܬܐ
ܘܗܘܠܠܐ
8 ܐܢ ܓܝܪ ܢܗܘܘܢ ܗܕܡ̈ܝ ܦܘ̈ܡܐ ܘܡܢ̈ܐ ܕܪ̈ܝܫܝ ܩ̈ܠܐ̣. ܐܦ ܠܐ ܗܟܢܐ ܡܫܟܚ ܐܢܐ
ܕܐ̇ܦܪܥܟ ܬܫܒܘܚܬܐ. ܐܘ ܕܐ̇ܫܒܚܟ ܐܝܟ ܕܙܕܩ̇. ܘܠܐ ܬܫܒܘܚܬܟ ܡ̇ܫܟܚ ܐܢܐ ܕܐ̇ܬܢܐ̇.
ܐܘ ܕܐܡ̇ܪ ܗܕܪܐ ܕܝܐܝܘܬܟ
9 ܡܢܐ ܓܝܪ ܐܢܐ ܒܒܢܝܢ̈ܫܐ. ܐܘ ܡܢܐ ܚܫܝܒ ܐܢܐ ܒܐܝܠܝܢ ܕܡܝܬܪܝܢ ܡܢܝ ܕܫܡ̇ܥܬ ܗܠܝܢ
ܟܘܠܗܝܢ ܬܡܝ̈ܗܬܐ ܡܢ ܡܪܝܡܐ. ܘܣܒܪ̈ܬܐ ܕܠܐ ܡܣܬ̈ܝܟܢ ܡܢ ܗ̇ܘ ܕܒܪܢܝ
10 ܛܘܒ̈ܝܗ̇ ܠܐܡܝ ܒܝܠܕ̈ܬܐ. ܘܬܫܬܒܚ ܒܢ̈ܫܐ ܝܠܕܬܝ
11 ܐܢܐ ܕܝܢ ܠܐ ܐܫ̇ܬܘܩ ܕܐܫ̇ܒܚ ܠܚܝܠܬܢܐ. ܐܠܐ ܒܩܠܐ ܕܫܘܒܚܐ ܐܬ̇ܢܐ ܬܕܡܪ̈ܬܗ
12 ܘܡ̣ܢܘ ܓܝܪ ܡܬܕܡܐ ܒܬܕܡܪ̈ܬܟ ܐܠܗܐ. ܐܘ ܡܢ̣ܘ ܡܕܪܟ ܡܚܫܒܬܟ ܥܡܝܩܬܐ ܕܚܝ̈ܐ
13 ܐܢܬ ܓܝܪ ܒܬܪܥܝܬܟ ܡܕܒܪܬ ܟܠ ܒܪ̈ܝܬܐ ܕܒܪܬ ܝܡܝܢܟ. ܘܐܢܬ ܟܘܠ ܡܒܘܥܐ ܕܢܘܗܪܐ
ܠܘܬܟ ܬܩܢ̣ܬ. ܘܐܘܨܪ̈ܐ ܕܚܟܡܬܐ ܬܚܝܬ ܬܪܘܢܘܣ ܕܝܠܟ ܥܬ̣ܕܬ
14 ܘܟܐܢܐܝܬ ܐܒ̇ܕܝܢ ܐܝܠܝܢ ܕܠܐ ܐܚܒܘ ܠܢܡܘܣܟ. ܘܬܫܢܝܩܐ ܕܕܝ̣ܢܐ ܡܩܒܠ ܠܐܝܠܝܢ ܕܠܐ
ܐܫܬܥܒܕܘ ܠܐܘܚܕܢܟ
15 ܐܢ ܐܕܡ ܓܝܪ ܩܕܡܝ ܚܛ̣ܐ. ܘܐܝܬܝ ܡܘܬܐ ܥܠ ܟܠ ܕܠܐ ܒܙܒܢܗ. ܐܠܐ ܐܦ ܐܝܠܝܢ
ܕܐܬܝܠܕܘ ܡܢܗ ܟܘܠ ܐܢܫ ܐܢܫ ܡܢܗܘܢ ܛܝܒ ܠܢܦܫܗ ܬܫܢܝܩܐ ܕܥܬܝܕ. ܘܬܘܒ ܐܢܫ ܐܢܫ
ܡܢܗܘܢ ܓܒ̣ܐ ܠܗ ܬܫܒ̈ܚܬܐ ܕܥܬܝ̈ܕܢ
16 ܫܪܝܪܐܝܬ ܓܝܪ ܗ̇ܘ ܕܡܗ̇ܝܡܢ ܢܣܒ ܐܓܪܐ
17 ܗܫܐ ܕܝܢ ܗܦܘܟܘ ܠܚ̣ܒܠܐ ܥ̈ܘ̇ܠܐ ܕܗܫܐ. ܡܛܠ ܕܚܪܝܦܐܝܬ ܡܬܦܩܕܝܢ ܐܢܬܘܢ ܕܒܙܒܢ
ܐܣܠܝܬܘܢ ܐܢܬܘܢ ܣܟܘܠܬܢܘܬܗ ܕܡܪܝܡܐ
18 ܠܐ ܓܝܪ ܐܠܦܟܘܢ ܥ̈ܒ̇ܕܘܗܝ. ܐܦ ܠܐ ܐܦܝܣܬܟܘܢ ܐܘܡܢܘܬܐ ܕܒ̣ܪܝܬܗ ܕܒܟܠܙܒܢ
19 ܠܐ ܐܝܬܘܗܝ ܗܟܝܠ ܐܕܡ ܥܠ̣ܬܐ ܐܠܐ ܠܢܦܫܗ ܒܠܚܘܕ. ܟܠܢ ܕܝܢ ܐܢܫ ܐܢܫ ܗ̣ܘܐ ܠܢܦܫܗ
ܐܕܡ
20 ܐܢܬ ܕܝܢ ܡܪܝܐ ܥܠ ܐܝܠܝܢ ܕܓܠ̣ܝܬ ܠܝ ܦܫ̇ܩ ܠܝ. ܘܥܠ ܡܕܡ ܕܒ̇ܥܝܬ ܡܢܟ ܐ̇ܘܕܥܝܢܝ
21 ܒܫܘܠܡܗ ܓܝܪ ܕܥܠܡܐ ܬܒܥܬܐ ܗܘ̇ܝܐ ܡܢ ܐܝܠܝܢ ܕܐܥܘܠܘ ܐܝܟ ܥܘ̣ܠܗܘܢ. ܘܡܫܒܚ ܐܢܬ
ܠܡܗܝܡ̈ܢܐ ܐܝܟ ܗܝܡܢܘܬܗܘܢ
22 ܠܐܝܠܝܢ ܓܝܪ ܕܒܕܝܠܟ ܐܢܘܢ ܐܢܬ ܡܕܒܪܬ. ܘܠܐܝܠܝܢ ܕܚ̇ܛܝܢ ܥ̇ܛܐ ܐܢܬ ܡܢ ܕܝܠܟ ܀
• •

Chapter 55

1 ܘܗ̣ܘܐ ܕܟܕ ܫܠܡ̇ܬ ܠܡܡܠܠܘ ܡ̈ܠܝܗ̇ ܕܨܠܘܬܐ ܗܕܐ̣. ܝܬ̇ܒܬ ܬܡܢ ܬܚܝܬ ܐܝܠܢܐ
ܕܐܬܬܢܝܚ ܒܛܠܠܐ ܕܣܘ̈ܟܐ
2 ܘܡܬܕܡܪ ܗܘ̇ܝܬ ܘܡܬܬܡܗ ܘܡܬܪܢܐ ܒܡܚ̣̈ܫܒܬܝ ܥܠ ܣܘܓܐܐ ܕܛ̇ܒܘܬܐ ܕܕܚ̣ܩܘ ܡܢܗܘܢ
ܚܛ̈ܝܐ ܕܥܠ ܐܪܥܐ. ܘܥܠ ܬܫܢܝܩܐ ܣܓܝܐܐ ܕܒ̇ܣܪܘ ܥܠܘܗܝ. ܟܕ ܝܕ̇ܥܝܢ ܕܡܫܬܢܩܝܢ ܥܠ
ܕܚܛ̇ܝܢ
3 ܘܟܕ ܗܠܝܢ ܘܐܝܠܝܢ ܕܕ̈ܡܝܢ ܠܗܝܢ ܡ̇ܬܚܫܒ ܗܘ̇ܝܬ. ܘܗܐ ܐܫܬܠܚ ܠܘܬܝ ܪܡܐܝܠ ܡܠܐܟܐ
ܗ̇ܘ ܕܩܐ̇ܡ ܥܠ ܚܙܘ̈ܢܐ ܕܫܪܪܐ ܘܐܡ̣ܪ ܠܝ
4 ܠܡܢܐ ܡܕܠܚ ܠܟ ܠܒܟ ܒܪܘܟ. ܘܠܡܢܐ ܫܓ̇ܫܐ ܠܟ ܡܚܫܒܬܟ
5 ܐܢ ܓܝܪ ܫܡܥܐ ܗܘ ܫܡܥ̣ܬ ܒܠܚܘܕ ܥܠ ܕܝ̣ܢܐ ܗܟܢܐ ܐܬܬ̣ܙܝܥܬ̣. ܡܢܐ ܟܕ ܬܚܙܝܘܗܝ
ܒܥܝܢܝ̈ܟ ܥܝܢܒܓܠܐ
6 ܘܐܢ ܡܢ ܣܘܟܝܐ ܕܡܣܟܐ ܐܢܬ ܠܝܘܡܗ ܕܚܝܠܬܢܐ. ܗܟܢܐ ܐܫ̣ܬܪܝܬ. ܡܢܐ ܟܕ ܬܡܛܐ ܐܢܬ
ܠܡܐܬܝܬܗ
7 ܘܐܢ ܥܠ ܡܠܬܐ ܕܛܒ̣ܐ ܕܬܫܢܝܩܐ ܕܐܝܠܝܢ ܕܐܣܟܠܘ ܗܢܐ ܟܠܗ ܐܬܪܗܒܬ. ܚܕ ܟܡܐ ܟܕ
ܗ̇ܘ ܥ̇ܒܕܐ ܢܓܠܐ ܬܡܝܗ̈ܬܐ
8 ܘܐܢ ܫܡ̈ܗܐ ܕܛ̇ܒ̈ܬܐ ܘܕܒܝ̣̈ܫܬܐ ܕܐ̈ܬܝܢ ܗܝ̇ܕܝܢ ܫܡ̣ܥܬ ܘܐܬܬܥ̣ܝܩܬ. ܡܢܐ ܟܕ
ܬܚܙܐ ܡܕܡ ܕܓܠܝܐ ܪܒܘܬܐ ܕܠܗܠܝܢ ܡܟܣ ܘܠܗܠܝܢ ܡܒܣܡ ܀

Chapter 56

1 ܒܪܡ ܕܝܢ ܡܛܠ ܕܒܥ̣ܝܬ ܡܢ ܡܪܝܡܐ ܕܢܓܠܐ ܠܟ ܦܘܫܩܗ ܕܚܙܘܐ ܕܚ̣ܙܝܬ. ܐܫܬܠܚܬ ܐܢܐ
ܕܐܡ̇ܪ ܠܟ
2 ܕܡܘܕܥܘ ܐܘܕܥܟ ܚܝܠܬܢܐ ܕܘܒܪ̈ܐ ܕܙܒ̈ܢܐ ܕܥܒ̣ܪܘ ܘܕܐܝܠܝܢ ܕܥܬܝܕܝܢ ܕܢܥܒܪܘܢ
ܒܥܠܡܗ . ܡܢ ܪܝܫ ܒܪܝܬܗ ܘܥܕܡܐ ܠܫܘܠܡܗ. ܕܐܝܠܝܢ ܕܒܢܟܠܐ ܘܕܐܝܠܝܢ ܕܒܫܪܪܐ.
3 ܐܝܟ̇ܢܐ ܓܝܪ ܕܚ̣ܙܝܬ ܥ̇ܢܢܐ ܪܒܬܐ ܕܣܠ̣ܩܬ ܡܢ ܝܡܐ. ܘܐܙ̣ܠܬ ܘܟܣܝܬܗ̇ ܠܐܪܥܐ̣.
ܗܘ̣ܝܘ ܐܘܪܟܗ ܕܥܠܡܐ ܗ̇ܘ ܕܥ̣ܒܕ ܚܝܠܬܢܐ. ܟܕ ܐܬܚܫܒ ܕܢܥܒܕ ܥܠܡܐ
4 ܘܗ̣ܘܐ ܕܟܕ ܢܦܩ̣ܬ ܗܘܬ ܡܠܬܐ ܡܢ ܩܕܡܘܗܝ. ܩܡ ܗܘܐ ܐܘܪܟܗ ܕܥܠܡܐ ܡܕܡ ܙܥܘܪ.
ܘܐܬܬܩܢ ܐܝܟ ܣܘܓܐܐ ܕܣܘܟܠܗ ܕܗ̇ܘ ܕܫܠܚܗ
5 ܘܐܝܟ ܕܚܙ̣ܝܬ ܩܕܡܝ ܒܪܝܫܗ̇ ܕܥܢܢܐ ܡ̈ܝܐ ܐܘܟ̈ܡܐ ܕܩܕܡܝ ܢܚܬܘ ܥܠ ܐܪܥܐ. ܗ̣ܝ ܗܝ
ܡܥܒܪܢܘܬܐ ܕܐܥܒܪ ܐܕܡ ܒܪܢܫܐ ܩܕܡܝܐ
6 ܡܛܠ ܓܝܪ ܕܟܕ ܐܥܒܪ ܡܘܬܐ ܕܠܐ ܒܙܒܢܗ ܗܘ̣ܐ. ܘܐܒܠܐ ܐܫܬܡܗ. ܘܥܩܬܐ ܐܬܥܬܕܬܝ.
ܘܟܐܒܐ ܐܬܒܪܝ. ܘܥܡܠܐ ܐܫܬܟܠܠ. ܘܫܘܒܗܪܐ ܫܪܝ ܕܢܬܩܝܡ. ܘܫܝܘܠ ܬܒ̇ܥܐ ܕܬܬܚܕܬ
ܒܕܡܐ. ܘܢܣܒܐ ܕܒܢ̈ܝܐ ܗ̣ܘܬ . ܘܪܬܚ̇ܐ ܕܐܒܗ̈ܐ ܐܬܥܒܕ. ܘܪܒܘܬܐ ܕܐܢܫܘܬܐ
ܐܬܡܟ̣ܟܬ. ܘܛܝܒܘܬܐ ܚ̣ܡܬ
7 ܡܢܐ ܗܟܝܠ ܕܐܘܟܡ ܐܘ ܕܚܫܘܟ ܡܢ ܗܠܝܢ ܡܫܟܚ ܗܘܐ ܕܢܗܘܐ
8 ܗܢܘ ܫܘܪܝܗܘܢ ܕܡ̈ܝܐ ܐܘܟܡ̈ܐ ܕܚ̣ܙܝܬ
9 ܘܡܢ ܗܠܝܢ ܐ̇ܘܟ̈ܡܐ ܬܘܒ̣. ܐܘܟܡ̈ܐ ܡܬܝܠܕܝܢ ܗܘܘ. ܘܚܫܘܟ ܚܫܘ̈ܟܐ ܐܬܥܒܕ
10 ܗ̣ܘ ܓܝܪ ܠܢܦܫܗ ܗ̣ܘܐ ܩܝܢܕܘܢܘܣ̣. ܐܦ ܠܡܠܐ̈ܟܐ̣ ܗ̣ܘܐ ܩܝܢܕܘܢܘܣ
11 ܬܘܒ ܓܝܪ ܒܗ̇ܘ ܙܒܢܐ ܕܐܬܒܪܝ ܒܗ. ܐܝܬ ܗܘܐ ܠܗܘܢ ܚܐܪܘܬܐ
12 ܘܢܚܬܘ ܡܢܗܘܢ ܘܐܬܚܠܛܘ ܥܡ ܢܫ̈ܐ
13 ܘܗܝ̇ܕܝܢ ܐܝܠܝܢ ܕܗܟܢܐ ܥ̣ܒܕܘ̣. ܒܐܣܘܪ̈ܐ ܐܫܬܢܩܘ
14 ܫܪܟܐ ܕܝܢ̇ ܕܣܘܓܐܐ ܕܡܠܐ̈ܟܐ ܕܡܢܝܢ ܠܝܬ ܠܗܘܢ ܐܬܟܠܝܘ
15 ܘܐܝܠܝܢ ܕܥܡ̇ܪܝܢ ܗܘܘ ܒܐܪܥܐ ܐܒ̣ܕܘ ܐܟܚܕܐ. ܒܝܕ ܡ̈ܝܐ ܕܛܘܦܢܐ
16 ܗܠܝܢ ܐܢܘܢ ܡ̈ܝܐ ܩܕܡ̈ܝܐ ܐܘܟܡ̈ܐ ܀

Chapter 57

1 ܘܡܢ ܒܬܪ ܗܠܝ̣ܢ. ܚܙ̣ܝܬ ܡ̈ܝܐ ܢܗܝܪ̈ܐ̣. ܗܢܘ ܡܒܘܥܗ ܕܐܒܪܗܡ. ܐܦ ܬܘܠܕ̈ܬܗ
ܘܡܐܬܝܬܗ ܕܒܪܗ ܘܕܒܪ ܒܪܗ. ܘܕܐܝܠܝܢ ܕܕܡ̇ܝܢ ܠܗܘܢ
2 ܡܛܠ ܕܒܗ̇ܘ ܙܒܢܐ ܕܠܐ ܟܬܒܐ ܢܡܘܣܐ ܠܘܬܗܘܢ ܡܫܬܡܗ ܗܘܐ. ܘܥ̇ܒ̈ܕܐ̇ ܕܦܘ̈ܩܕܢܐ
ܗܝ̇ܕܝܢ ܡܫܬܠܡܝܢ ܗܘܘ. ܘܗܝܡܢܘܬܐ ܕܕܝ̣ܢܐ ܕܥܬܝܕ ܗܝ̇ܕܝܢ ܡܬܝܠܕܐ ܗܘܬ. ܘܣܒܪܐ
ܕܥܠܡܐ ܕܡܬܚܕܬ̣. ܗܝ̇ܕܝܢ ܡܬܒܢܐ ܗܘܐ. ܘܡܘܠܟܢܐ ܕܚܝ̈ܐ ܕܡܢ ܒܬܪ ܟܢ ܐܬ̇ܐ ܡܬܢܨܒ
ܗܘܐ
3 ܗܠܝܢ ܐܢܘܢ ܡ̈ܝܐ ܢܗܝܪ̈ܐ ܕܚ̣ܙܝܬ ܀

Chapter 58

1 ܘܡ̈ܝܐ ܬܠܝܬ̈ܝܐ ܐܘܟ̈ܡܐ ܕܚܙܝܬ̣. ܗ̇ܢܘ ܚܒܟܐ ܕܟܠ ܚܛܗ̈ܐ̇. ܕܡܢ ܒܬܪܟܢ ܥ̣ܒܕܘ
ܥܡܡ̈ܐ. ܡܢ ܒܬܪ ܡܘܬܗܘܢ ܕܗ̇ܢܘܢ ܙܕܝܩ̈ܐ. ܘܪܘܫܥܗ̇ ܕܐܪܥܐ ܕܡܨܪܝܢ ܕܡܪܫܥܝܢ ܗܘܘ.
ܒܫܘܥܒܕܐ ܕܡܫܥܒܕܝܢ ܗܘܘ ܠܒܢܝ̈ܗܘܢ ܕܗܢ̇ܘܢ
2 ܒܪܡ ܕܝܢ ܐܦ ܗ̣ܢܘܢ ܐܒܕܘ ܠܐܚܪܝܬܐ

Chapter 59

1 ܘܡ̈ܝܐ ܪ̈ܒܝܥܝܐ ܢܗܝܪ̈ܐ ܕܚܙ̣ܝܬ̣. ܗ̣ܝ ܗܝ ܡܐܬܝܬܗ ܕܡܘܫܐ ܘܕܐܗܪܘܢ ܘܕܡܪܝܡ .
ܘܕܝܫܘܥ ܒܪܢܘܢ ܘܕܟܠܒ̣. ܘܕܟܠܗܘܢ ܐܝܠܝܢ ܕܕܡ̇ܝܢ ܠܗܘܢ
2 ܒܗ̇ܘ ܓܝܪ ܙܒܢܐ ܫܪܓܗ ܕܢܡܘܣܐ ܕܠܥܠܡ ܐܢܗܪ ܠܟܠ ܐܝܠܝܢ ܕܝܬ̇ܒܝܢ ܗܘܘ ܒܚܫܘܟܐ.
ܕܠܐܝܠܝܢ ܕܡܗܝܡܢܝܢ ܢܘܕܥ ܡܘܠܟܢܗ ܕܐܓܪܗܘܢ. ܘܠܐܝܠܝܢ ܕܟ̇ܦܪܝܢ ܬܫܢܝܩܐ ܕܢܘܪܐ
ܕܢܛܝܪ ܠܗܘܢ
3 ܐܠܐ ܐܦ ܫܡܝܐ ܒܗ̇ܘ ܙܒܢܐ ܐܬܬܚܕܘ ܡܢ ܐܬܪܗܘܢ. ܘܕܬܚܝܬ ܬܪܘܢܘܣ ܕܚܝܠܬܢܐ
ܐܬܬܙܝܥܘ. ܟܕ ܐܚܝܕ ܗܘܐ ܠܡܘܫܐ ܠܘܬܗ
4 ܚܘܝܗ ܓܝܪ ܙܘܗܪ̈ܐ ܣܓܝܐ̈ܐ ܥܡ ܕܘܒܪ̈ܐ ܕܢܡܘ̈ܣܐ ܘܫܘܠܡܐ ܕܙܒܢܐ ܐܝܟ ܕܐܦ ܠܟ.
ܘܬܘܒ ܕܝܢ ܕܡܘܬܗ̇ ܕܨܗܝܘܢ ܘܡܘܫܚ̈ܬܗ̇ ܕܡܬܥܒܕܐ. ܘܕܡܘܬܐ ܕܒܝܬ ܡܩܕܫܐ ܕܗܫܐ
5 ܐܠܐ ܐܦ ܗܝ̇ܕܝܢ ܚܘܝܗ ܗܘܐ ܡܘܫ̈ܚܬܗ̇ ܕܢܘܪܐ. ܐܦ ܥܘ̈ܡܩܘܗܝ ܕܬܗܘܡܐ. ܘܝܘܩܪܗܝܢ
ܕܪ̈ܘܚܐ. ܘܡܢܝܢܐ ܕܛܘ̈ܦܝ ܡܛܪܐ
6 ܘܐܚܕܗ ܕܪܘܓܙܐ. ܘܣܘܓܐܐ ܕܢܓܝܪܘܬ ܪܘܚܐ. ܘܫܪܪܗ ܕܕܝ̣ܢܐ
7 ܘܥ̇ܩܪܗ̇ ܕܚܟܡܬܐ. ܘܥܘܬܪܐ ܕܣܟܘܠܬܢܘܬܐ. ܘܡܒܘܥܐ ܕܐܝܕܥܬܐ
8 ܘܪܘܡܗ ܕܐܐܪ. ܘܪܒܘܬܗ ܕܦܪܕܝܣܐ. ܘܫܘܠܡܗܘܢ ܕܥܠܡ̈ܐ. ܘܪܝܫ ܝܘܡܐ ܕܕܝܢ̣ܐ
9 ܘܡܢܝܢܐ ܕܩܘܪ̈ܒܢܐ. ܘܐܪ̈ܥܬܐ ܕܥܕܟܝܠ ܠܐ ܐܬ̈ܝ
10 ܘܦܘܡܗ̇ ܕܓܗܢܐ. ܘܩܝܡܐ ܕܬܒܥܬܐ. ܘܐܬܪܐ ܕܗܝܡܢܘܬܐ. ܘܕܘܟܬܐ ܕܣܒܪܐ
11 ܘܕܡܘܬܐ ܕܬܫܢܝܩܐ ܕܥܬܝܕ. ܘܣܘܓܐ ܕܡܠܐ̈ܟܐ ܕܡܢܝܢ ܠܝܬ ܠܗܘܢ. ܘܚܝ̈ܠܘܬܐ
ܕܫܠܗܒܝܬܐ. ܘܙܗܪܗܘܢ ܕܒܪ̈ܩܐ. ܘܩܠܐ ܕܪ̈ܥܡܐ. ܘܣܕܪ̈ܝ ܪ̈ܝܫܐ ܕܡܠܐ̈ܟܐ. ܘܐܘܨܪ̈ܐ
ܕܢܘܗܪܐ. ܘܚܘ̈ܠܦܐ ܕܙܒ̈ܢܐ. ܘܥܘ̈ܩܒܐ ܕܢܡܘܣܐ
12 ܗܠܝܢ ܐܢܘܢ ܡ̈ܝܐ ܪ̈ܒܝܥܝܐ ܘܢܗܝܪ̈ܐ ܕܚ̣ܙܝܬ ܀

Chapter 60

1 ܘܡ̈ܝܐ ܚܡ̈ܝܫܝܐ ܐܘ̈ܟܡܐ ܕܚ̣ܙܝܬ ܕܡܡܛܪܝܢ. ܗܠܝܢ ܐܢܘܢ ܥ̇ܒ̈ܕܐ ܕܥܒ̇ܕܝܢ ܗܘܘ
ܐܡܘܪ̈ܝܐ ܘܠܘܚܫ̈ܬܐ ܕܚܪ̈ܫܝܗܘܢ ܕܥ̇ܒܕܝܢ ܗܘܘ. ܘܒܝ̣ܫ̈ܬܐ ܕܪ̈ܐܙܝܗܘܢ. ܘܚܒܟܐ
ܕܛܢܦܘܬܗܘܢ
2 ܐܠܐ ܐܦ ܐܝܣܪܐܝܠ ܐܬܛܢܦ ܗܝ̇ܕܝܢ ܒܚܛܗ̈ܐ ܒܝܘܡ̈ܬܐ ܕܕܝ̇ܢ̈ܐ . ܟܕ ܚܙ̇ܝܢ ܗܘܘ
ܐܬܘ̈ܬܐ ܣܓܝܐ̈ܬܐ ܕܗ̈ܘܝܢ ܗ̈ܘܝ ܡܢ ܗ̇ܘ ܕܥܒ̣ܕ ܐܢܘܢ. .

Chapter 61

1 ܘܡ̈ܝܐ ܫܬܝܬ̈ܝܐ ܢܗܝܪ̈ܐ ܕܚ̣ܙܝܬ. ܗ̇ܘ ܗܘ ܙܒܢܐ ܕܐܬܝܠܕ ܒܗ ܕܘܝܕ ܘܫܠܝܡܘܢ
2 ܘܗ̣ܘܐ ܒܗ̇ܘ ܙܒܢܐ ܒܢܝܢܗ̇ ܕܨܗܝܘܢ. ܘܚܘܕܬܐ ܕܒܝܬ ܡܩܕܫܐ. ܘܐܫ̣ܕ ܕܡܐ ܣܓܝܐܐ
ܕܥܡ̈ܡܐ ܕܚܛܘ ܗܝ̇ܕܝܢ. ܘܩܘܪ̈ܒܢܐ ܣܓܝ̈ܐܐ ܕܐܬܩܪܒܘ ܗܝ̇ܕܝܢ ܒܚܘܕܬܐ ܕܒܝܬ ܡܩܕܫܐ
3 ܘܫܠܡܐ ܘܫܝܢܐ ܒܗ̇ܘ ܙܒܢܐ ܩܐ̇ܡ ܗܘܐ
4 ܘܚܟܡܬܐ ܒܟܢܘܫܬܐ ܡܫܬܡܥܐ ܗܘܬ. ܘܥܘܬܪܐ ܕܣܟܘܠܬܢܘܬܐ ܒܟܢ̈ܫܐ ܡܬܪܘܪܒ ܗܘܐ
5 ܘܥܐܕ̈ܐ ܕܩܕܝܫܘܬܐ ܒܛܒܘܬܐ ܘܒܒܘܣܡܐ ܣܓܝܐܐ ܡܫܬܠܡܝܢ ܗܘܘ
6 ܘܕܝܢ̣ܐ ܕܡܕܒܪ̈ܢܐ ܗܝ̇ܕܝܢ ܕܠܐ ܢܟܠܐ ܡܬܚܙܐ ܗܘܐ. ܘܙܕܝܩܘܬܐ ܕܦܘܩܕܢ̈ܘܗܝ
ܕܚܝܠܬܢܐ ܒܫܪܪܐ ܡܫܬܡܠܝܐ ܗܘܬ
7 ܘܐܪܥܐ ܕܐܬܪܚܡܬ ܗ̇ܝܕܝܢ ܒܗ̇ܘ ܙܒܢܐ. ܘܡܛܠ ܕܠܐ ܚ̇ܛܝܢ ܗܘܘ ܥܡܘܪ̈ܝܗ̣̇. ܝܬܝܪ
ܡܢ ܟܠܗܝܢ ܐܪ̈ܥܬܐ ܡܫܬܒܚܐ ܗܘܬ. ܘܨܗܝܘܢ ܡܕܝܢܬܐ ܗܝ̇ܕܝܢ ܫܠܝܛܐ ܗܘܬ ܥܠ ܟܠ ܐܪ̈ܥܬܐ
ܘܐܬܪ̈ܘܬܐ
8 ܗܠܝܢ ܐܢܘܢ ܡ̈ܝܐ ܢܗܝܪ̈ܐ ܕܚܙ̣ܝܬ ܀ ܀

Chapter 62

1 ܘܡ̈ܝܐ ܫܒܝ̈ܥܝܐ ܐܘܟ̈ܡܐ ܕܚ̣ܙܝܬ̣. ܗ̣ܝ ܗܝ ܡܗܦܟܢܘܬܐ ܕܡܚܫܒܬܗ ܕܝܘܪܒܥܡ ܕܐܬܚܫܒ
ܕܢܥܒܕ ܬܪܝܢ ܥ̈ܓܠܝܢ ܕܕܗܒܐ
2 ܘܟܠ ܪ̈ܘܫܥܐ ܕܐܪܫܥܘ ܡ̈ܠܟܐ ܕܗܘܘ ܡܢ ܒܬܪܗ
3 ܘܚܪܡܗ̇ ܕܐܝܙܒܠ. ܘܕܚܠܬ ܦܬܟܪ̈ܐ ܕܦܠ̣ܚ ܐܝܣܪܝܠ ܒܗ̇ܘ ܙܒܢܐ
4 ܘܟܠܝܗ ܕܡܛܪܐ ܘܟ̈ܦܢܐ ܕܗܘܘ̣. ܥܕܡܐ ܕܢܐܟ̣̈ܠܢ ܢܫ̈ܐ ܦܐܪ̈ܐ ܕܟܪ̈ܣܬܗܝܢ
5 ܘܙܒܢܐ ܕܫܒܝܬܗܘܢ ܗ̇ܘ ܕܐܬ̣ܐ ܥܠ ܬܫܥܐ ܫܒ̈ܛܝܢ ܘܦܠܓܗ. ܡܛܠ ܕܐܝܬܝܗܘܢ ܗܘܘ
ܒܚܛܗ̈ܐ ܣܓ̈ܝܐܐ
6 ܘܐܬ̣ܐ ܣܠܒܢܣܪ ܡ̇ܠܟܐ ܕܐܬܘܪ̈ܝܐ. ܘܫܒ̣ܐ ܐܢܘܢ
7 ܥܠ ܥܡ̈ܡܐ ܕܝܢ ܣܓ̇ܝ ܗܘ ܠܡܐܡܪ̣. ܕܟܡܐ ܡܥܘܠܝܢ ܗܘܘ ܘܡܪܫܥܝܢ ܒܟܠܙܒܢ. ܘܠܐ
ܡܡܬܘܡ ܐܙܕܕܩܘ
8 ܗܠܝܢ ܐܢܘܢ ܡ̈ܝܐ ܫܒܝ̈ܥܝܐ ܐܘ̈ܟܡܐ ܕܚ̣ܙܝܬ ܀

Chapter 63

1 ܘܡ̈ܝܐ ܬܡ̈ܝܢܝܐ ܢܗܝܪ̈ܐ ܕܚ̣ܙܝܬ̣. ܗ̣ܝ ܗܝ ܟܐܢܘܬܗ ܘܬܪܝܨܘܬܗ ܕܚܙܩܝܐ ܡ̇ܠܟܐ
ܕܝܗܘܕܐ. ܘܛܒܘܬܗ ܕܐܬܬ ܥܠܘܗܝ̇
2 ܟܕ ܓܝܪ ܐܬܬܙܝܥ ܣܢܚܪܝܒ ܕܢܐܒܕ. ܘܪܘܓܙܗ ܫ̇ܓܫ ܗܘܐ ܠܗ ܕܐܝ̇ܟܢܐ ܢܐܒܕ ܀ ܀ • ܐܦ
ܣܘܓܐܐ ܓܝܪ ܕܥܡܡ̈ܐ ܕܐܝܬ ܗܘܐ ܥܡܗ
3 ܟܕ ܕܝܢ ܫܡ̣ܥ ܚܙܩܝܐ ܡ̇ܠܟܐ ܗܠܝܢ ܕܡܬܚܫܒ ܗܘܐ ܐܬܘܪܝܐ ܡ̇ܠܟܐ ܕܢܐܬܐ ܘܢܐܚܕܝܘܗܝ
ܘܢܘܒܕ ܠܥܡܗ̇. ܠܬܪܝܢ ܫܒ̈ܛܝܢ ܘܦܠܓܗ ܕܐܫܬܚܪܘ. ܐܠܐ ܘܐܦ ܨܗܝܘܢ ܨܒ̇ܐ ܗܘܐ
ܕܢܣܚܘܦ. ܗܝ̇ܕܝܢ ܐܬܬܟܠ ܚܙܩܝܐ ܥܠ ܥ̇ܒ̈ܕܘܗܝ. ܘܣܒܪ ܥܠ ܙܕܝܩܘܬܗ. ܘܡܠܠ ܥܡ
ܚܝܠܬܢܐ ܘܐܡ̣ܪ
4 ܚܙܝ ܕܗܐ ܡܛܝܒ ܣܢܚܪܝܦ ܕܢܘܒܕܢ. ܘܢܗܘܐ ܡܫܬܒܗܪ ܘܡܬܪܡܪܡ. ܡܐ ܕܐܘܒܕܗ̇ ܠܨܗܝܘܢ
5 ܘܫܡܥܗ ܚܝܠܬܢܐ. ܚܟܝܡ ܗܘܐ ܓܝܪ ܚܙܩܝܐ. ܘܚܪ ܒܒܥܘܬܗ ܡܛܠ ܕܙ̇ܕܝܩ ܗܘܐ
6 ܘܦܩ̣ܕ ܗܝ̇ܕܝܢ ܚܝܠܬܢܐ ܠܪܡܐܝܠ ܡܠܐܟܗ ܕܡܡܠܠ ܥܡܟ.
7 ܘܢܦ̇ܩܬ ܘܐܘ̇ܒܕܬ ܠܣܘܓܗܘܢ ܗܠܝܢ ܕܗ̇ܘܐ ܗܘܐ ܒܠܚܘܕ ܡܢܝܢܐ ܕܪ̈ܘܪܒܢܝܗܘܢ ܡܐܐ
ܘܬܡܢܐܝܢ ܘܚܡܫܐ ܐ̈ܠܦܝܢ. ܘܠܟܠ ܚܕ ܚܕ ܡܢܗܘܢ ܗܟܢܐ ܐܝܬ ܗܘܐ ܠܗ ܒܡܢܝܢܐ
8 ܘܗ̣ܘܝܬ ܒܗ̇ܘ ܙܒܢܐ ܡܘܩܕ ܦܓܪ̈ܝܗܘܢ ܡܢ ܠܓܘ. ܡܐ̈ܢܐ ܕܝܢ ܘܙܝܢܐ ܡܢ ܠܒܪ ܢܛ̇ܪ
ܗܘܝܬ ܡܛܠ ܕܝܬܝܪܐܝܬ ܬܕܡܪ̈ܬܗ ܕܚܝܠܬܢܐ ܢܬܚ̈ܙܝܢ. ܘܐܝܟ̇ܢܐ ܕܢܬܡܠܠ ܫܡܗ ܒܟܘܠܗ̇
ܐܪܥܐ
9 ܐܬܦ̣ܪܩܬ ܕܝܢ ܨܗܝܘܢ ܘܐܘܪܝܫܠܡ ܐܬܦ̣ܨܝܬ. ܐܦ ܐܝܣܪܝܠ ܐܬܚܪܪ ܡܢ ܐܘܠܨ̈ܢܐ
10 ܘܚܕܝܘ ܟܘܠܗܘܢ ܐܝܠܝܢ ܕܐܝܬ ܗܘܘ ܒܐܪܥܐ ܩܕܝܫܬܐ. ܘܐܫܬܒܚ ܫܡܗ ܕܚܝܠܬܢܐ ܐܝܟ
ܕܢܬܡܠܠ
11 ܗܠܝܢ ܐܢܘܢ ܡ̈ܝܐ ܢܗܝܪ̈ܐ ܕܚܙ̣ܝܬ ܀

Chapter 64

1 ܘܡ̈ܝܐ ܕܬܫܥܐ ܐܘܟܡ̈ܐ ܕܚ̣ܙܝܬ̣. ܗ̇ܘ ܗܘ ܟܘܠܗ ܪܘܫܥܐ ܕܗ̣ܘܐ ܒܝܘܡ̈ܬܗ ܕܡܢܫܐ ܒܪ
ܚܙܩܝܐ
2 ܡܛܠ ܕܣܓܝ ܐܪܫܥ. ܘܙܕܝ̈ܩܐ ܩܛ̣ܠ ܘܕܝ̣ܢܐ ܨܠ̣ܐ. ܘܕܡܐ ܙܟܝܐ ܐܫ̣ܕ. ܘܢܫ̈ܝ
ܓܒܪ̈ܐ ܒܩܛܝܪܐ ܛܡܐ. ܘܣܚܦ ܡܕܒ̈ܚܐ ܘܩܘܪ̈ܒܢܝܗܘܢ ܒ̇ܛܠ. ܘܟ̈ܗܢܐ ܐܦܩ ܕܠܐ ܢܫܡܫܘܢ
ܒܝܬ ܡܩܕܫܐ
3 ܘܥ̣ܒܕ ܨܠܡܐ ܕܚܡܫ ܐ̈ܦܝܢ. ܐܪܒܥ ܡܢܗܝܢ ܚܝܪ̈ܢ ܠܐܪܒܥ ܪ̈ܘܚܝܢ. ܘܚܡܝܫܝܬܐ ܥܠ
ܪܝܫܗ ܕܨܠܡܐ. ܐܝܟ ܕܠܘܩܒܠ ܛܢܢܗ ܕܚܝܠܬܢܐ
4 ܘܗܝ̇ܕܝܢ ܢܦ̣ܩ ܪܘܓܙܐ ܡܢ ܩܕܡ ܚܝܠܬܢܐ ܐܝܟ ܕܬܬܥܩܪ ܨܗܝܘܢ. ܐܝܟ ܕܐܦ ܓ̣ܕܫ
ܒܝܘܡ̈ܬܟܘܢ
5 ܐܠܐ ܐܦ ܥܠ ܬܪܝܢ ܫܒ̈ܛܝܢ ܘܦܠܓܗ ܢܦ̣ܩ ܓܙܪ ܕܝܢ̣ܐ ܕܐܦ ܗ̣ܢܘܢ ܢܫܬܒܘܢ ܐܝܟ
ܕܚ̣ܙܝܬ ܗܫܐ
6 ܘܥܕܡܐ ܠܗܟܢܐ ܣܓ̣ܝ ܪܘܫܥܗ ܕܡܢܫܐ. ܐܝܟ ܕܬܫܒܘܚܬܗ ܕܡܪܝܡܐ ܬܪܚܩ ܡܢ ܒܝܬ ܡܩܕܫܐ
7 ܡܛܠ ܗܢܐ ܡܢܫܐ ܒܗܢܐ ܙܒܢܐ ܐܫܬܡܗ ܪܫܝܥܐ. ܘܒܚܪܝܬܐ ܒܢܘܪܐ ܗ̣ܘܐ ܡܥܡܪܗ
8 ܟܕ ܓܝܪ ܐܫܬܡܥܬ ܒܥܘܬܗ ܠܘܬ ܡܪܝܡܐ. ܒܐܚܪܝܬܐ ܟܕ ܢܦ̣ܠ ܒܣܘܣܝܐ ܕܢܚܫܐ ܘܐܬܦܫܪ
ܣܘܣܝܐ ܕܢܚܫܐ. ܘܗܘܬ ܠܗ ܐܬ̇ܐ ܠܫܥܬܐ
9 ܠܐ ܗܘܐ ܓܝܪ ܡܫܠܡܢܐܝܬ ܚܝ̣ܐ. ܐܦ ܠܐ ܓܝܪ ܫܘ̇ܐ ܗܘܐ. ܐܠܐ ܕܡܢ ܗܫܐ ܢܕܥ.
ܕܒܐܚܪܝܬܐ ܡܢ ܡ̣ܢܘ ܐܝܬ ܠܗ ܕܢܫܬܢܩ
10 ܗ̇ܘ ܓܝܪ ܕܡܨ̇ܐ ܕܢܛܐܒ ܐܦ ܕܢܫܢܩ ܡܨ̣ܐ ܀

Chapter 65

1 ܗܟܢܐ ܕܝܢ ܡܪܫܥ ܗܘܐ ܗ̣ܘ ܡܢܫܐ. ܘܡܬܚܫܒ ܗܘܐ ܒܙܒܢܗ ܐܝܟ ܗ̇ܘ ܕܠܐ ܥܬܝܕ ܚܝܠܬܢܐ
ܕܢܒܥܐ ܐܢ̈ܝܢ ܠܗܠܝܢ
2 ܗܠܝܢ ܐܢܘܢ ܡ̈ܝܐ ܐܘܟ̈ܡܐ̇. ܬܫܝ̈ܥܝܐ ܕܚ̣ܙܝܬ ܀

Chapter 66

1 ܘܡ̈ܝܐ ܥܣܝܪ̈ܝܐ ܢܗܝܪ̈ܐ ܕܚܙ̣ܝܬ̣. ܗ̣ܝ ܗܝ ܫܦܝܘܬܐ ܕܬܘ̈ܠܕܬܗ ܕܝܘܫܝܐ. ܡ̇ܠܟܐ
ܕܝܗܘܕܐ. ܕܒܗ̇ܘ ܙܒܢܐ ܗ̣ܘ ܒܠܚܘܕܘܗܝ ܡܫܥܒܕ ܗܘܐ ܠܚܝܠܬܢܐ ܡܢ ܟܠܗ ܠܒܗ ܘܡܢ ܟܠܗ̇
ܢܦܫܗ
2 ܘܗ̣ܘ ܕܟܝ ܠܐܪܥܐ ܡܢ ܦܬܟܪ̈ܐ. ܘܩ̇ܕܫ ܟܠܗܘܢ ܡܐ̈ܢܐ ܐܝܠܝܢ ܕܐܣܬܝܒܘ. ܘܩܘܪ̈ܒܢܐ
ܦܢ̇ܝ ܠܡܕܒܚܐ. ܘܐܪܝܡ ܩܪܢܐ ܕܚ̈ܣܝܐ. ܘܪܡܪܡ ܠܙܕܝ̈ܩܐ. ܘܫ̇ܒܚ ܠܟܘܠܗܘܢ ܚܟܝ̈ܡܐ
ܒܣܟܘܠܬܢܘܬܐ. ܘܐܗܦܟ ܟܗ̈ܢܐ ܠܬܫܡܫܬܗܘܢ. ܘܥ̣ܛܐ ܘܐܥܒܪ ܐܫܘ̈ܦܐ ܘܚܪ̈ܫܐ ܘܙܟܘܪ̈ܐ
ܡܢ ܐܪܥܐ
3 ܘܠܐ ܗܘܐ ܒܠܚܘܕ ܠܪ̈ܫܝܥܐ ܕܚ̣ܝܝܢ ܗܘܘ ܩܛ̣ܠ̣. ܘܐܦ ܓܪ̈ܡܝܗܘܢ ܕܐܝܠܝܢ ܕܡܝܬܘ
ܐܦܩܘ ܡܢ ܩܒܪ̈ܐ ܘܐܘܩܕܘ ܐܢܘܢ ܒܢܘܪܐ
4 ܘܥܕܥ̈ܕܐ ܘܫܒ̈ܐ ܐܩܝܡ ܒܩܘܕ̈ܫܝܗܘܢ. ܘܠܡܣ̈ܝܒܐ ܐܘܩܕ ܒܢܘܪܐ. ܘܠܢܒ̈ܝܐ ܕܓ̈ܠܐ
ܕܡܛܥܝܢ ܗܘܘ ܠܥܡܐ̣. ܐܦ ܠܗ̇ܢܘܢ ܐܘܩܕ ܐܢܘܢ ܒܢܘܪܐ. ܘܠܥܡܐ ܕܡܫܬܡܥ ܗܘܐ ܠܗܘܢ ܟܕ
ܚܝ̈ܝ̣ܢ. ܐܪܡܝ ܐܢܘܢ ܒܢܚܠܐ ܕܩܕܪܘܢ. ܘܟ̣ܫܐ ܥܠܝܗܘܢ ܟܐ̈ܦܐ
5 ܘܛܢ ܛܢܢܗ ܕܚܝܠܬܢܐ ܡܢ ܟܠܗ̇ ܢܦܫܗ. ܘܐܫܬܪܪ ܒܠܚܘܕܘܗܝ ܒܢܡܘܣܐ ܒܗ̇ܘ ܙܒܢܐ.
ܐܝܟ ܕܠܐ ܢܫܒܘܩ ܠܐܢܫ ܥܘܪܠܐ ܐܘ ܕܡܪܫܥ ܒܟܠܗ̇ ܐܪܥܐ̇. ܟܘܠܗܘܢ ܝܘܡ̈ܬܐ ܕܚ̈ܝܘܗܝ
6 ܗܢܘ ܕܝܢ ܕܢܣܒ ܝܘܬܪܢܐ ܕܠܥܠܡ ܘܗ̣ܘ ܢܫܬܒܚ ܠܘܬ ܚܝܠܬܢܐ ܝܬܝܪ ܡܢ ܣܓܝܐ̈ܐ ܒܙܒܢܐ
ܐܚܪܝܐ
7 ܡܛܠܬܗ ܓܝܪ ܕܗܢܐ ܘܡܛܠ ܐܝܠܝܢ ܕܕܡ̇ܝܢ ܠܗ ܐܬܒܪܝ ܘܐܬܥܬܕܝ ܬܫܒ̈ܚܬܐ ܡܝܩܪ̈ܬܐ
ܗܠܝܢ ܕܐܬܐܡܪ ܠܟ ܡܢ ܩܕܝܡ
8 ܗܠܝܢ ܐܢܘܢ ܡܝ̈ܐ ܢܗܝܪ̈ܐ ܕܚ̣ܙܝܬ ܀

Chapter 67

1 ܘܡ̈ܝܐ ܕܚܕܥܣܪ ܐܘ̈ܟܡܐ ܕܚܙ̣ܝܬ̣. ܗܕܐ ܗܝ ܒܝ̣ܫܬܐ ܕܓܕ̇ܫܐ ܗܫܐ ܠܨܗܝܘܢ
2 ܐܘ ܣܒ̣ܪܬ ܕܠܝܬ ܠܗܘܢ ܥܩܬܐ ܠܡܠܐ̈ܟܐ ܩܕܡ ܚܝܠܬܢܐ̇. ܕܗܟܢܐ ܐܫ̣ܬܠܡܬ ܨܗܝܘܢ.
ܘܕܗܐ ܥܡܡ̈ܐ ܡܫܬܒܗܪܝܢ ܒܠܒܘ̈ܬܗܘܢ ܘܟܢ̈ܫܐ ܩܕܡ ܦܬܟܪ̈ܝܗܘܢ ܘܐܡ̇ܪܝܢ. ܐܬܕ̣ܝܫܬ ܗ̇ܝ
ܕܙܒܢܐ ܣܓܝܐܐ ܕܫܬ. ܘܐܫܬ̣ܥܒܕܬ ܗ̇ܝ ܕܡܫܥܒܕܐ ܗܘܬ
3 ܣܒ̣ܪܬ ܕܒܗܠܝܢ ܚ̇ܕܐ ܡܪܝܡܐ̣. ܐܘ ܫܡܗ ܡܫܬܒܚ̣
4 ܐܠܐ ܡܢܐ ܢܗܘܐ ܠܕܝ̣ܢܗ ܟܐܢܐ
5 ܐܠܐ ܡܢ ܒܬܪ ܗܠܝܢ ܢܬܬܚܕܘܢ ܒܐܘܠܨܢܐ̣. ܐܝܠܝܢ ܕܐܬܒܕܪܘ ܒܝܬ ܥܡ̈ܡܐ. ܘܒܚܣܕܐ
ܢܥܡܪܘܢ ܒܟܠ ܐܬܪ
6 ܡܛܠ ܕܟܡܐ ܕܨܗܝܘܢ ܡܫܠܡܐ ܘܐܘܪܫܠܡ ܚܪܒܐ. ܘܦܬܟܪ̈ܐ ܒܡܕܝ̈ܢܬܐ ܕܥܡ̈ܡܐ
ܡܨܠܚܝ̣ܢ. ܘܥܛܪܐ ܕܬܢܢܐ ܕܒܣܡ̈ܐ ܕܙܕܝܩܘܬܐ ܕܡܢ ܢܡܘܣܐ ܕܥ̣ܟ ܡܢ ܨܗܝܘܢ. ܘܒܐܬܪܗ̇
ܕܨܗܝܘܢ ܒܟܠ ܕܘܟ̣. ܗܐ ܬܢܢܐ ܕܪܘܫܥܐ ܐܝܬ ܒܗ̇
7 ܐܠܐ ܢܩܘܡ ܡ̇ܠܟܐ ܕܒܒܠ ܗ̇ܘ ܕܣܚܦ ܗܫܐ ܠܨܗܝܘܢ. ܘܢܫܬܒܗܪ ܥܠ ܥܡܐ. ܘܢܡܠܠ
ܪ̈ܘܪܒܬܐ ܒܠܒܗ ܩܕܡ ܡܪܝܡܐ
8 ܐܦ ܗ̣ܘ ܕܝܢ ܒܐܚܪܝܬܐ ܢܦ̣ܠ
9 ܗܠܝܢ ܐܢܘܢ ܡ̈ܝܐ ܐܘ̈ܟܡܐ .

Chapter 68

1 ܘܡ̈ܝܐ ܕܬܪܥܣܪ ܢܗܝܪ̈ܐ ܕܚ̣ܙܝܬ̣. ܗܕܐ ܗܝ ܡܠܬܐ
2 ܢܐܬܐ ܓܝܪ ܙܒܢܐ ܡܢ ܒܬܪ ܗܠܝܢ. ܘܢܦܠ ܥܡܟ ܠܐܢܢܩܐ. ܐܝܟ ܕܩܝܢܕܘܢܣ ܢܥܒܕܘܢ.
ܕܢܐܒܕܘܢ ܟܠܗܘܢ ܐܟܚܕܐ
3 ܒܪܡ ܕܝܢ ܢܬܦܪܩܘܢ. ܘܒܥܠܕܒ̈ܒܝܗܘܢ ܩܕܡܝܗܘܢ ܢܦܠܘܢ
4 ܘܢܗܘܐ ܠܗܘܢ ܒܙܒܢ ܒܘܣܡܐ ܣܓܝܐܐ
5 ܘܒܗ̇ܘ ܙܒܢܐ ܒܬܪ ܩܠܝܠ ܬܘܒ ܬܬܒܢܐ ܨܗܝܘܢ. ܘܢܬܩܢܘܢ ܬܘܒ ܩܘܪ̈ܒܢܝܗ. ܘܟܗ̈ܢܐ
ܢܗܦܟܘܢ ܠܬܫܡܫܬܗܘܢ. ܘܬܘܒ ܢܐܬܘܢ ܥܡܡ̈ܐ ܐܝܟ ܕܢܫܒܚܘܢܗ̇
6 ܒܪܡ ܕܝܢ ܠܐ ܡܠܝܐܝܬ ܐܝܟ ܕܒܩܕܡܝܬܐ
7 ܐܠܐ̇ ܢܗܘܐ ܡܢ ܒܬܪ ܗܠܝܢ. ܬܗܘܐ ܡܦܘܠܬܐ ܕܥܡ̈ܡܐ ܣܓܝܐ̈ܐ
8 ܗܠܝܢ ܐܢܘܢ ܡ̈ܝܐ ܢܗܝܪ̈ܐ ܕܚ̣ܙܝܬ ܀

Chapter 69

1 ܡ̈ܝܐ ܓܝܪ ܐܚܪ̈ܝܐ ܕܚ̣ܙܝܬ ܕܐܘܟܡܝܢ ܗܘܘ ܡܢ ܟܠܗܘܢ ܗ̇ܢܘܢ ܕܩܕܡܝܗܘܢ. ܗ̇ܢܘܢ
ܕܗܘܘ ܡܢ ܒܬܪ ܡܢܝܢܐ ܕܬܪܥܣܪ ܕܟܢܝܫܝܢ ܗܘܘ ܐܟܚܕܐ. ܕܟܘܠܗ ܐܢܘܢ ܥܠܡܐ
2 ܦܠܓ ܓܝܪ ܡܪܝܡܐ ܡܢ ܩܕܝܡ. ܡܛܠ ܕܗ̣ܘܝܘ ܒܠܚܘܕܘܗܝ ܝܕ̇ܥ ܡܕܡ ܕܥܬܝܕ ܕܢܓܕܫ
3 ܒܝ̣̈ܫܬܐ ܓܝܪ ܕܪ̈ܘܫܥܐ ܐܝܠܝܢ ܕܥܬܝܕܝܢ ܗܘܘ ܕܢܗܘܘܢ ܩܕܡܘܗ̣ܝ. ܩ̇ܕܡ ܚ̣ܙܐ
ܕܘܒܪ̈ܝܗܘܢ ܫܬܐ
4 ܘܕܥ̇ܒ̈ܕܐ ܛ̇ܒ̈ܐ ܕܙܕܝ̈ܩܐ ܕܥܬܝܕܝܢ ܕܢܫܬܠܡܘܢ ܩܕܡܘܗܝ. ܩܕ̇ܡ ܚ̣ܙܐ ܕܘܒܪ̈ܝܗܘܢ
ܫܬܐ. ܣ̇ܛܪ ܡܢ ܐܝܠܝܢ ܕܥܬܝܕ ܕܢܥܒܕ ܒܫܘܠܡܗ ܕܥܠܡܐ
5 ܡܛܠ ܗܢܐ ܠܐ ܡ̈ܝܐ ܐܘܟ̈ܡܐ ܥܡ ܐܘ̈ܟܡܐ. ܘܠܐ ܢܗܝܪ̈ܐ ܥܡ ܢܗܝܪ̈ܐ. ܫܘܠܡܐ ܗܘ
ܓܝܪ ܀

Chapter 70

1 ܫܡ̣ܥ ܗܟܝܠ ܦܘܫܩܐ ܕܡ̈ܝܐ ܐܘܟܡ̈ܐ ܐܚܪ̈ܝܐ ܗܠܝܢ ܕܥܬܝܕܝܢ ܕܢܐܬܘܢ ܡܢ ܒܬܪ
ܐܘܟ̈ܡܐ. ܗܕܐ ܗܝ ܡܠܬܐ
2 ܗܐ ܝܘܡ̈ܬܐ ܐܬ̇ܝܢ. ܘܢܗܘܐ ܟܕ ܢܒܫܠ ܙܒܢܗ ܕܥܠܡܐ. ܘܢܐܬܐ ܚܨܕܐ ܕܙܪ̈ܥܘܗܝ
ܕܒ̈ܝ̣ܫܐ ܘܕܛ̈ܒܐ. ܢܝܬܐ ܚܝܠܬܢܐ ܥܠ ܐܪܥܐ ܘܥܡܘܪ̈ܝܗ̇. ܘܥܠ ܡܕܒܪ̈ܢܝܗ̇ ܫܓܝܫܘܬܐ
ܕܪ̈ܘܚܐ ܘܬܘܗܬܐ ܕܠܒܐ
3 ܘܢܣܢܘܢ ܚܕ ܠܚܕ. ܘܢܬܓܪܓܘܢ ܚܕ ܥܠ ܚܕ ܠܩܪܒܐ. ܘܢܫܬܠܛܘܢ ܡܨܥܪ̈ܐ ܥܠ ܡܝܩܪ̈ܐ.
ܘܢܬܬܪܝܡܘܢ ܒܨܝܪ̈ܐ ܥܠ ܡܫܒ̈ܚܐ
4 ܘܢܫܬܠܡܘܢ ܣܓ̈ܝܐܐ ܠܙܥܘܪ̈ܐ. ܘܢܫܬܠܛܘܢ ܐܝܠܝܢ ܕܠܐ ܗܘܘ ܡܕܡ ܥܠ ܥܫܝ̈ܢܐ.
ܘܢܬܝܬܪܘܢ ܡܣ̈ܟܢܐ ܥܠ ܥܬܝܪ̈ܐ. ܘܢܫܬܩܠܘܢ ܪ̈ܫܝܥܐ ܥܠ ܓܢܒܪ̈ܐ
5 ܘܢܫܬܩܘܢ ܚ̇ܟܝܡ̈ܐ. ܘܣ̈ܟܠܐ ܢܡܠܠܘܢ. ܘܠܐ ܬܫܬܪܪ ܗܝ̇ܕܝܢ ܡܚܫܒܬܐ ܕܒ̈ܢܝ
ܐܢܫܐ. ܐܦ ܠܐ ܬܪܥܝܬܐ ܕܚܝ̈ܠܬܢܐ . ܘܠܐ ܢܫܬܪܪ ܣܒܪܗܘܢ ܕܐܝܠܝܢ ܕܡܣܒܪܝܢ
6 ܘܢܗܘܐ ܕܝܢ ܡܐ ܕܗ̈ܘܝ ܗܠܝܢ ܕܡܩ̈ܕܡܢ ܐܡܝܪ̈ܢ̣. ܢܦܠ ܚܒܟܐ ܒܟܘܠܗܘܢ ܒܢܝ̈ܢܫܐ.
ܘܡܢܗܘܢ ܒܩܪܒܐ ܢܦܠܘܢ. ܘܡܢܗܘܢ ܒܥܩ̈ܬܐ ܢܬܚܒܠܘܢ. ܘܡܢܗܘܢ ܡܢ ܐܝܠܝܢ ܕܕܝܠܗܘܢ
ܐܢܘܢ ܢܬܥ̇ܘܟܘܢ
7 ܢܓܠܐ ܕܝܢ ܡܪܝܡܐ ܠܗܢܘܢ ܥܡܡ̈ܐ ܕܩ̇ܕܡ ܥܬܕ. ܘܢܐܬܘܢ ܘܢܩܪܒܘܢ ܥܡ ܡܕܒܪ̈ܢܐ
ܕܡܫܬܚܪܝܢ ܗܝ̇ܕܝܢ
8 ܘܢܗܘܐ ܕܟܠ ܡ̇ܢ ܕܡܬܦܨܐ ܡܢ ܩܪܒܐ ܒܙܘܥܐ ܢܡܘܬ. ܘܕܡܬܦܨܐ ܡܢ ܙܘܥܐ ܒܢܘܪܐ
ܢܐܩܕ. ܘܐܝ̇ܢܐ ܕܡܬܦܨܐ ܡܢ ܢܘܪܐ ܒܟܦܢܐ ܢܣܘܦ
9 ܘܢܗܘܐ ܕܟܠ ܡ̇ܢ ܕܡܬܦܨܐ ܘܥ̇ܪܩ ܡܢ ܟܠܗܝܢ ܐܝܠܝܢ ܕܡܩ̈ܕܡܢ ܐܡܝܪ̈ܢ. ܡܢ ܐܝܠܝܢ
ܕܙܟܘ ܘܐܙܕܟܝܘ̣. ܢܫܬܠܡܘܢ ܠܐܝܕ̈ܘܗܝ ܕܥܒ̣ܕܝ ܡܫܝܚܐ̣
10 ܬܐܟܘܠ ܓܝܪ ܟܠ ܐܪܥܐ ܠܥ̈ܡܘܪܝܗ̇ ܀

Chapter 71

1 ܐܪܥܐ ܕܝܢ ܩܕܝܫܬܐ ܬܪܚܡ ܥܠ ܕܝܠܗ̇. ܘܬܓܢ ܥܠ ܥܡ̇ܘܪ̈ܝܗ̇ ܒܗ̇ܘ ܙܒܢܐ
2 ܗܢܘ ܚܙܘܐ ܕܚܙ̣ܝܬ. ܘܗܢܘ ܦܘܫܩܗ
3 ܐܬ̇ܝܬ ܕܝܢ ܐܢܐ ܕܐܡ̇ܪ ܠܟ ܗܠܝܢ. ܡܛܘܠ ܕܐܫܬ̣ܡܥܬ ܒܥܘܬܟ ܠܘܬ ܡܪܝܡܐ ܀

Chapter 72

1 ܫܡ̣ܥ ܕܝܢ ܐܦ ܥܠ ܡ̈ܝܐ ܢܗܝܪ̈ܐ ܕܥܬܝܕܝܢ ܕܢܗܘܘܢ ܒܫܘܠܡܐ̇ ܡܢ ܒܬܪ ܗܠܝܢ
ܐܘܟܡ̈ܐ. ܗܕܐ ܗܝ ܡܠܬܐ
2 ܡܢ ܒܬܪ ܕܐܬ̈ܝܢ ܐܬܘ̈ܬܐ ܕܐܬܐܡܪ ܠܟ ܡܢ ܩܕܝܡ. ܟܕ ܢ̇ܫܬܓܫܘܢ ܥ̇ܡܡ̈ܐ. ܘܢܐܬܐ
ܙܒܢܗ ܕܡܫܝܚܝ. ܘܢܩܪܐ ܠܟܠܗܘܢ ܥܡܡ̈ܐ. ܘܡܢܗܘܢ ܢܐܚܐ ܘܡܢܗܘܢ ܢܩܛܘܠ
3 ܗܠܝܢ ܗܟܝܠ ܐ̈ܬܝܢ ܥܠ ܥܡ̈ܡܐ ܐܝܠܝܢ ܕܥܬܝܕܝܢ ܕ̇ܢܚܘܢ ܡܢܗ̇
4 ܟܠ ܥܡܐ ܕܠܐ ܝܕ̇ܥ ܠܐܝܣܪܝܠ. ܘܕܠܐ ܕܫ ܠܙܪܥܗ ܕܝܥܩܘܒ̣ ܗ̣ܘܝܘ ܕܢܚܐ
5 ܘܗܕܐ ܡܛܘܠ ܕܢܫܬܥܒܕܘܢ ܡܢ ܟܘܠ ܥܡ̈ܡܝܢ ܠܥܡܟ
6 ܟܘܠ ܐܝܠܝܢ ܕܝܢ ܕܐܫܬܠܛܘ ܥܠܝܟܘܢ ܐܘ ܕܝܕܥܟܘܢ. ܗܠܝܢ ܟܘܠܗܘܢ ܠܚܪܒܐ ܢܫܬܠܡ̣ܘܢ
܀

Chapter 73

1 ܘܢܗܘܐ ܡܢ ܒܬܪ ܕܡܡܟܟ ܠܟܘܠ ܕܐܝܬ ܒܥܠܡܐ. ܘܝܬ̇ܒ ܒܫܠܡ̇ܐ ܠܥܠܡ ܥܠ ܬܪܢܘܣ
ܕܡܠܟܘܬܗ. ܗ̇ܝܕܝܢ ܢܬܓܠܐ ܒܒܘܣܡܐ ܘܢܝܚܐ ܢܬܚܙܐ
2 ܘܗܝ̇ܕܝܢ ܐܣܝܘܬܐ ܬܗܘܐ ܢܚ̇ܬܐ ܒܛܠܠܐ. ܘܟܘܪܗܢܐ ܢܬܪܚܩ. ܘܨܦܬܐ ܘܥܩܬܐ
ܘܬܐܢܚ̈ܬܐ ܢܥܒܪ̈ܢ ܡܢ ܒܢܝܢܫ̈ܐ. ܘܬܗܠܟ ܚܕܘܬܐ ܒܟܠܗ̇ ܐܪܥܐ
3 ܘܬܘܒ ܠܐ ܢܡܘܬ ܕܠܐ ܒܙܒܢܗ. ܘܠܐ ܡܢ ܫܠܝܐ ܢܓܕܫ ܣܩܘܒܠܐ ܡܕܡ
4 ܘܕ̈ܝ̣ܢܐ ܘܡܪ̈ܫܘܬܐ ܘܚܪ̈ܝܢܐ ܘܬܒ̈ܥܬܐ ܘܕܡܐ ܘܪ̈ܓܝܓܬܐ ܘܚܣܡܐ ܘܣܢܐܬܐ. ܘܟܠ
ܐܝܠܝܢ ܕܠܗܠܝܢ ܕܡ̈ܝܢ. ܠܚܘܝܒܐ ܢܐ̈ܙܠܢ ܟܕ ܢܫ̈ܬܩܠܢ
5 ܗ̈ܢ̣ܝܢ ܐ̈ܢܝܢ ܓܝܪ ܗܠܝܢ ܕܠܗܢܐ ܥܠܡܐ ܡܠܝܢܝܗܝ ܒܝܫ̣̈ܬܐ. ܘܡܛܠ ܗܠܝܢ ܝܬܝܪܐܝܬ
ܫܓܝܫ ܗܘܐ ܥܘܡܪܗܘܢ ܕܒܢܝ̈ܢܫܐ
6 ܘܢܐܬ̈ܝܢ ܚܝܘ̈ܬܐ ܡܢ ܥܒܐ̣ ܘܢܫ̈ܡܫܢ ܠܒ̈ܢܝ ܐܢܫܐ. ܘܐܣܦܝܣ ܘܕܪ̈ܩܘܢܐ ܢܦܩܘܢ ܡܢ
ܢܩܥ̈ܝܗܘܢ ܐܝܟ ܕܢܫܬܥܒܕܘܢ ܠܝܠܘܕܐ
7 ܘܢ̈ܫܐ ܗܝ̇ܕܝܢ ܬܘܒ ܠܐ ܢܗܘܐ ܠܗܝܢ ܟܐܒܐ ܡܐ ܕܝ̈ܠܕܢ. ܘܠܐ ܢܫܬܢܩܢ ܡܐ ܕܝܗ̈ܒܢ
ܦܐܪ̈ܐ ܕܡܪܒܥܐ ܀ ܀

Chapter 74

1 ܘܢܗܘܐ ܒܗ̇ܢܘܢ ܝܘܡ̈ܬܐ. ܠܐ ܢܠܐܘܢ ܚܨܘ̈ܕܐ. ܘܠܐ ܢܥܡܠܘܢ ܐܝܠܝܢ ܕܒ̇ܢܝܢ. ܡܢ
ܢܦܫܗܝܢ ܓܝܪ ܢܗܘ̈ܝܢ ܪ̈ܗܛܢ ܥܒ̈ܝܕܬܐ. ܥܡ ܐܝܠܝܢ ܕܥ̇ܒܕܝܢ ܠܗܝܢ ܒܢܝܚܐ ܣܓܝܐܐ
2 ܡܛܘܠ ܕܙܒܢܐ ܗ̇ܘ ܫܘܠܡܐ ܗܘ ܕܡܕܡ ܕܡܬܚܒܠ. ܘܪܫܐ ܕܡܕܡ ܕܠܐ ܡܬܚܒܠ
3 ܡܛܠ ܗܢܐ ܗܠܝ̇ܢ ܕܡ̈ܩܕܡܢ ܐܡܝܪ̈ܢ ܒܗ ܗ̈ܘܝܢ. ܡܛܠ ܗܢܐ ܪܚܝܩ ܗܘ ܡܢ ܒܝ̣̈ܫܐ.
ܘܩܪܝܒ ܗܘ ܠܐܝܠܝܢ ܕܠܐ ܡ̇ܝܬܝܢ
4 ܗܠܝܢ ܐܢܘܢ ܡ̈ܝܐ ܢܗܝܪ̈ܐ ܐܚܪ̈ܝܐ ܕܐܬܘ ܡܢ ܒܬܪ ܡ̈ܝܐ ܐܘܟ̈ܡܐ ܐܚܪ̈ܝܐ ܀

Chapter 75

1 ܘܥ̇ܢܝܬ ܘܐܡ̇ܪܬ. ܡ̣ܢܘ ܢܬܕܡܐ ܡܪܝ ܒܛ̇ܒܘܬܟ. ܠܐ ܓܝܪ ܡܬܕܪܟܐ
2 ܐܘ ܡ̣ܢܘ ܢܒܨܐ ܪ̈ܚܡ̣ܝܟ ܗ̇ܢܘܢ ܕܠܐ ܡܣܬܝܟܝܢ
3 ܐܘ ܡ̣ܢܘ ܢܕܪ̣ܟ ܣܘܟܠܐ ܕܝܠܟ
4 ܐܘ ܡ̣ܢܘ ܡܨ̣ܐ ܕܢ̇ܬܢܐ ܡܚ̈ܫܒܬܗ ܕܡܕ̇ܥܟ
5 ܐܘ ܡ̣ܢܘ ܡܢ ܝܠܝ̈ܕܐ ܢܣ̇ܟܐ ܕܢܐܬܐ ܠܗܠܝܢ. ܐܠܐ ܐܢ ܗ̇ܘ ܕܐܢܬ ܡܬܪܚܡ ܐܢܬ ܘܡܪܚܦ
ܐܢܬ ܥܠܘܗܝ
6 ܡܛܠ ܕܐܢ ܡܬܪܚܡܘ ܠܐ ܡܬܪܚܡ ܐܢܬ ܥܠ ܒܢܝ̈ܢܫܐ. ܐܝܠܝܢ ܕܬܚܝܬ ܝܡܝܢܟ ܠܐ ܡܫܟܚܝܢ
ܕܢܡܛܘܢ ܠܗܠܝܢ. ܐܠܐ ܐܝܠܝܢ ܕܒܡܢ̈ܝܢܐ ܡܫܡ̈ܗܐ ܡܫܟܚܝܢ ܕܢܬܩܪܘܢ
7 ܚܢܢ ܕܝܢ ܐܝܠܝܢ ܕܩܝ̇ܡܝܢ ܚܢܢ ܐܢܗ̣ܘ ܕܢܕܥ ܥܠ ܡܕܡ ܕܐܬܝܢ. ܘܢܫܬܥܒܕ ܠܗ̇ܘ
ܕܐܝ̇ܬܝܢ ܡܢ ܡܨܪܝܢ. ܬܘܒ ܐܬ̇ܝܢܢ ܘܡܬܕܟܪܝܢ ܚܢܢ ܐܝܠܝܢ ܕܥ̣ܒܪ. ܘܚܕܝܢ ܥܠ ܡܕܡ
ܕܗ̣ܘܐ
8 ܐܠܐ ܕܝܢ ܢܕܥ ܗܫܐ. ܕܥܠ ܡܢܐ ܐܬܝܢ. ܘܠܐ ܢܫܬܘܕܥ ܪܝܫܢܘܬܐ ܕܗ̇ܘ ܕܐܣܩܢ ܡܢ
ܡܨܪܝܢ. ܐܬ̇ܝܢܢ ܬܘܒ ܘܒܥ̇ܝܢܢ ܐܝܠܝܢ ܕܗ̈ܘܝ ܗܫܐ. ܘܡܬܬܥܝܩܝܢ ܚܢܢ ܒܟܐ̈ܒܐ ܥܠ
ܐܝܠܝܢ ܕܓ̣ܕܫ ܀

Chapter 76

1 ܘܥ̣ܢܐ ܘܐܡ̣ܪ ܠܝ. ܡܛܘܠ ܕܐܬܦܫܩ ܠܟ ܓܠܝܢܗ ܕܚܙܘܐ ܗܢܐ ܐܝܟ ܕܨܠ̣ܝܬ. ܫܡ̣ܥ
ܡܠܬܗ ܕܡܪܝܡܐ. ܕܬܕܥ ܡܕܡ ܕܥܬܝܕ ܕܢܓܕܫ ܠܟ ܡܢ ܒܬܪ ܗܠܝܢ
2 ܡܛܠ ܕܡܐܙܠ ܐܙ̣ܠܬ ܡܢ ܗܕܐ ܐܪܥܐ. ܒܪܡ ܕܝܢ ܠܐ ܗܘܐ ܠܡܘܬܐ. ܐܠܐ ܠܢܛܪܐ ܕܙܒ̈ܢܐ
3 ܣܩ ܗܟܝܠ ܠܪܝܫܗ ܕܛܘܪܐ ܗܢܐ ܘܢܥܒܪܘܢ ܩܕܡܝܟ ܟܠܗܘܢ ܐܬܪ̈ܘܬܐ ܕܐܪܥܐ ܗܕܐ.
ܘܕܡܘܬܗ̇ ܕܬܒܝܠ ܘܪܝܫܐ ܕܛܘ̣ܪ̈ܐ. ܘܥܘܡܩܐ ܕܢܚܠܐ. ܘܥܘܡ̈ܩܘܗܝ ܕܝܡܐ ܘܡܢܝܢܐ
ܕܢܗܪ̈ܘܬܐ. ܕܬܚܙܐ ܡܢܐ ܫܒܩ ܐܢܬ. ܘܠܐܝ̇ܟܐ ܐ̇ܙܠ ܐܢܬ
4 ܗܕܐ ܕܝܢ ܓܕ̇ܫܐ ܡܢ ܒܬܪ ܐܪܒܥܝܢ ܝܘܡ̈ܝܢ
5 ܗܫܐ ܗܟܝܠ ܒܝܘ̈ܡܬܐ ܗܠܝܢ ܙܠ ܘܐܠܦܝܗܝ ܠܥܡܐ ܟܡܐ ܕܡܫܟܚ ܐܢܬ. ܕܢܐܠܦܘܢ ܕܠܐ
ܢܡܘܬܘܢ ܒܙܒܢܐ ܐܚܪܝܐ. ܐܠܐ ܢܐܠܦܘܢ ܕܢܐܚܘܢ ܒܙܒ̈ܢܐ ܐܚܪ̈ܝܐ ܀

Chapter 77

1 ܘܐ̇ܙܠܬ ܐܢܐ ܒܪܘܟ ܡܢ ܬܡܢ ܘܐ̇ܬܝܬ ܨܝܕ ܥܡܐ. ܘܟ̇ܢܫܬ ܐܢܘܢ ܡܢ ܪܒܐ ܘܥܕܡܐ
ܠܙܥܘܪܐ. ܘܐܡ̇ܪܬ ܠܗܘܢ
2 ܫܡ̣ܥܘ ܒ̈ܢܝ ܐܝܣܪܝܠ. ܚܙܘ ܕܟܡܐ ܐܫܬܚܪܬܘܢ ܡܢ ܬܪܥܣܪ ܫܒ̈ܛܐ ܕܐܝܣܪܝܠ
3 ܠܟܘܢ ܕܝܢ ܘܠܐܒ̈ܗܝܟܘܢ ܡܪܝܐ ܝܗ̣ܒ ܢܡܘܣܐ ܝܬܝܪ ܡܢ ܟܘܠܗܘܢ ܥܡܡ̈ܐ
4 ܘܡܛܠ ܕܥܒ̣ܪܘ ܐܚ̈ܝܟܘܢ ܦܘܩ̈ܕܢܘܗܝ ܕܡܪܝܡܐ. ܐܝܬܝ ܥܠܝܟܘܢ ܘܥܠܝܗܘܢ ܬܒ̇ܥܬܐ ܘܠܐ
ܚܣ ܥܠ ܩܕܡ̈ܝܐ. ܐܠܐ ܐܦ ܠܐܚܪ̈ܝܐ ܝܗ̣ܒ ܠܫܒܝܐ. ܘܠܐ ܫܒ̣ܩ ܡܢܗܘܢ ܫܪܟܢܐ
5 ܘܗܐ ܐܝܬܝܟܘܢ ܗܪܟܐ ܥܡܝ
6 ܐܢ ܗܟܝܠ ܬܬܪܨܘܢ ܐܘܪ̈ܚܬܟܘܢ ܠܐ ܐܙܠܝܬܘܢ ܐܦ ܐܢܬܘܢ ܐܝܟ ܕܐܙܠܘ ܐܚ̈ܝܟܘܢ. ܐܠܐ
ܗ̣ܢܘܢ ܢܐܬܘܢ ܠܘܬܟܘܢ
7 ܡܛܘܠ ܕܡܪܚܡܢܐ ܗܘ ܗ̇ܘ ܕܦ̇ܠܚܝܢ ܐܢܬܘܢ ܠܗ. ܘܡܪܚܦܢܐ ܗܘ ܗ̇ܘ ܕܡܣܒܪܝܢ ܐܢܬܘܢ
ܒܗ. ܘܫܪܝܪܐ ܗܘ ܕܢܛܐܒ ܘܠܐ ܕܢܒܐܫ
8 ܠܐ ܗܐ ܐܢܬܘܢ ܚܙ̣ܝܬܘܢ ܡܕܡ ܕܓܕܫܗ̇ ܠܨܗܝܘܢ
9 ܐܘ ܕܠܡܐ ܣ̇ܒܪܝܬܘܢ ܕܐܬܪܐ ܚܛ̣ܐ̇. ܘ̇ܡܛܠ ܗܢܐ ܐܣܬܚܦ. ܐܘ ܐܪܥܐ ܡܕܡ ܐܣ̣ܟܠܬ.
ܘܡܛܠ ܗܢܐ ܐܫܬ̣ܠܡܬ
10 ܘܠܐ ܝܕ̇ܥܝܢ ܐܢܬܘܢ ܕܡܛܘܠܬܟܘܢ ܕܚ̣ܛܝܬܘܢ ܐܣܬܚܦ ܗ̇ܘ ܐܝ̇ܢܐ ܕܠܐ ܚܛ̣ܐ. ܘܡܛܠ
ܐܝܠܝܢ ܕܐܥܘܠܘ ܐܫܬܠܡ ܠܒܥܠܕܒ̈ܒܐ̇. ܗ̇ܘ ܐܝ̇ܢܐ ܕܠܐ ܐܣܟܠ
11 ܘܥ̣ܢܐ ܟܠܗ ܥܡܐ ܘܐܡ̣ܪܘ ܠܝ. ܟܘܠ ܕܡܨ̇ܝܢܢ ܕܢܗܘܐ ܥܗ̇ܕܝܢܢ ܛ̇ܒ̈ܬܐ ܕܥܒ̣ܕ ܥܡܢ
ܚܝܠܬܢܐ. ܥܗܝܕܝܢ ܚܢܢ. ܘܐܝܠܝܢ ܕܠܐ ܥܗܝܕܝܢ ܚܢܢ ܗ̣ܘ ܒܪ̈ܚ̣ܡܘܗܝ ܝܕܥ
12 ܒܪܡ ܕܝܢ ܗܕܐ ܥ̣ܒܕ ܠܢ ܠܥܡܟ. ܟܬܘܒ ܐܦ ܠܐܚ̈ܝܢ ܠܒܒܠ ܐܓܪܬܐ ܕܝܘܠܦܢܐ ܘܟܪܟܐ
ܕܣܒܪܬܐ. ܕܐܦ ܠܗܘܢ ܬܚܝܠ ܡܢ ܩܕܡ ܕܠܐ ܬܐܙܠ ܠܟ ܡܢ ܠܘܬܢ
13 ܐܒ̣ܕܘ ܠܗܘܢ ܓܝܪ ܪ̈ܥܘܬܗ ܕܐܝܣܪܝܠ. ܘܕܥ̣ܟܘ ܫܪ̈ܓܐ ܕܡܢܗܪܝܢ ܗܘܘ. ܘܟܠܘ̣
ܡܒܘ̈ܥܐ ܪܗܛܗܘܢ ܡ̣ܢ ܐܝܟ̇ܐ ܕܫ̇ܬܝܢ ܗ̇ܘܝܢ
14 ܚܢܢ ܕܝܢ ܐܫ̇ܬܒܩܢ ܒܚܫܘܟܐ ܘܒܗܝܠܐ ܕܥܒܐ. ܘܒܨܗܝܐ ܕܡܕܒܪܐ
15 ܘܥ̇ܢܝܬ ܘܐܡ̇ܪܬ ܠܗܘܢ. ܪ̈ܥܘܬܐ ܘܫܪ̈ܓܐ ܘܡܒ̈ܘܥܐ ܡܢ ܢܡܘܣܐ ܐܝܬܝܗܘܢ ܗܘܘ. ܘܐܢ
ܚܢܢ ܐܙܠܝܢ ܚܢܢ ܐܠܐ ܢܡܘܣܐ ܩܝ̇ܡ ܗܘ
16 ܐܢ ܗܟܝܠ ܬܚܘܪܘܢ ܒܢܡܘܣܐ ܘܬܗܘܘܢ ܙܗܝܪܝܢ ܒܚܟܡܬܐ̣. ܠܐ ܚܣ̇ܪ ܫܪܓܐ. ܘܪܥܝܐ ܠܐ
ܥ̇ܢܕ. ܘܡܒܘܥܐ ܠܐ ܝܒ̇ܫ
17 ܒܪܡ ܕܝܢ ܐܝܟ ܕܐܡ̣ܪܬܘܢ ܠܝ. ܐܢܐ ܟܬ̇ܒ ܐܢܐ ܐܦ ܠܐܚܝ̈ܟܘܢ ܕܒܒܒܠ. ܘܐܫܕܪ ܒܝܕ
ܒܢ̈ܝ ܐܢܫܐ. ܘܠܬܫܥܐ ܫܒ̈ܛܝܢ ܘܦܠܓܗ̣ ܗܟܢܐ ܐܟܬܘܒ ܘܐܫܕܪ ܒܝܕ ܦܪܚܬܐ
18 ܘܗ̣ܘܐ ܒܚܕ ܘܥܣܪܝܢ ܒܝܪܚܐ ܕܬܡܢܝܐ̣ ܐܬ̇ܝܬ ܐܢܐ ܒܪܘܟ. ܘܝܬ̇ܒܬ ܬܚܝܬ ܒܠܘܛܐ
ܒܛܠܠܐ ܕܣ̈ܘܟܐ. ܘܐܢܫ̣ ܠܐ ܗܘ̣ܐ ܥܡܝ. ܐܠܐ ܐܢܐ ܒܠܚܘܕܝ̣
19 ܘܟ̇ܬܒܬ ܗܠܝܢ ܬܪ̈ܬܝܢ ܐܓܪ̈ܢ. ܚܕܐ ܫ̇ܕܪܬ ܒܝܕ ܢܫܪܐ ܠܬܫܥܐ ܫܒ̈ܛܝܢ ܘܦܠܓܗ̣.
ܘܐܚܪܬܐ ܫ̇ܕܪܬ ܠܐܝܠܝܢ ܕܒܒܒܠ ܒܝܕ ܬܠܬܐ ܐܢ̈ܫܝܢ
20 ܘܩ̇ܪܝܬ ܠܢܫܪܐ ܘܐܡ̇ܪܬ ܠܗ ܡ̈ܠܐ ܗܠܝܢ
21 ܠܟ ܥ̣ܒܕ ܡܪܝܡܐ ܕܬܗܘܐ ܡܥܠܝ ܡܢ ܟܠܗ̇ ܦܪ̈ܚܬܐ
22 ܘܗܫܐ ܙܠ ܘܠܐ ܬܫܪܐ ܒܐܬܪܐ. ܘܠܐ ܬܥܘܠ ܠܩܢܐ. ܘܠܐ ܬܩܘܡ ܥܠ ܟܘܠ ܐܝܠܢ ܥܕܡܐ
ܕܬܥܒܪ ܦܬܝܗܘܢ ܕܡ̈ܝܐ ܣܓ̈ܝܐܐ ܕܢܗܪܐ ܦܪܬ. ܘܬܐܙܠ ܠܘܬ ܥܡܐ ܗ̇ܘ ܕܥ̇ܡܪ ܬܡܢ. ܘܫܕܝ
ܠܗܘܢ ܐܓܪܬܐ ܗܕܐ
23 ܐܬܕܟܪ ܕܝܢ ܕܒܙܒܢܐ ܕܛܘܦܢܐ ܡܢ ܝܘܢܐ ܩ̇ܒܠ ܢܘܚ ܦܐܪܐ ܕܙܝܬܐ ܟܕ ܫܕܪܗ̇ ܗܘܐ ܡܢ
ܩܒܘܬܐ
24 ܐܠܐ ܐܦ ܥܘܪ̈ܒܐ ܫܡ̇ܫܘ ܠܐܠܝܐ ܟܕ ܡܝܬܝܢ ܗܘܘ ܠܗ ܬܘܪܣܝܐ. ܐܝܟ ܕܡܬܦܩܕ ܗܘܐ
ܠܗܘܢ
25 ܐܦ ܫܠܝܡܘܢ ܒܙܒܢܐ ܕܡܠܟܘܬܗ ܠܟܘܠ ܐܬܪ ܕܨ̇ܒܐ ܗܘܐ ܕܢܫܕܪ ܐܘ ܕܢܒܥܐ ܡܕܡ̣.
ܠܦܪܚܬܐ ܦܩ̇ܕ ܗܘܐ ܘܡܫܬܡܥܐ ܗܘܬ ܠܗ̣. ܐܝܟ ܕܦ̇ܩܕ ܗܘܐ ܠܗ̇


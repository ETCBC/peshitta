Chapter 1

0 ܨܠܘܬܐ ܕܡܢܫܐ ܡ̇ܠܟܐ ܕܒܢ̈ܝ ܐܝܣܪܐܝܠ ܟܕ ܐܫܬܒ̣ܝ ܠܒܒܝܠ ܘܨܒ̈ܘ ܕܢܘܩ̈ܕܘܢܝܗܝ
ܘܐܬܬܘ̣ܝ ܟܕ ܗ̣ܘ ܒܬܘܪܐ ܕܢܚܫܐ ܘܨ̇ܠܝ ܘܐܬܒܙܥ ܬܘܪܐ ܕܢܚܫܐ ܘܐܫܬܟ̣ܚ ܩܐ̇ܡ ܕܠܐ ܢܟܝܢ
ܒܐܘܪܫܠܡ
1 ܡܪܝܐ ܫܡܝܢܐ ܐܚܝܕ ܟܠ. ܐܠܗܐ ܕܐܒ̈ܗܬܢ. ܕܐܒܪܗܡ ܘܕܐܝܣܚܩ ܘܕܝܥܩܘܒ ܘܕܟܠܗ
ܙܪܥܗܘܢ ܙܕܝܩ̈ܐ
2 ܗ̇ܘ ܕܥܒ̣ܕܬ ܫܡܝܐ ܘܐܪܥܐ ܥܡ ܟܠܗ̇ ܨܒܬܗ̈ܘܢ.
3 ܐܢܬ ܕܐܣܪܬܝܗܝ ܠܝܡܐ ܒܡܠܬܐ ܕܦܘܩܕܢܟ. ܡܢ ܕܐܚ̣ܕܬ ܠܬܗܘܡܐ ܘܚܬܡ̣ܬܝܗܝ ܒܫܡܐ
ܕܝܠܟ ܕܚܝܠܐ ܘܫܒܝܚܐ
4 ܗ̇ܘ ܕܟܠ ܡܕܡ ܪܥܠ ܘܡܣܬܪܕ ܡܢ ܩܕܡ ܦܪܨܘܦܐ ܕܚܝܠܬܢܘܬܟ
5 ܡܛܠ ܕܠܐ ܡܣ̇ܝܒܪ ܠܪܒܘܬ ܦܐܝܘܬܐ ܕܬܫܒܘܚܬܟ. ܘܠܐ ܡܫܟܚ ܠܡܩܡ ܩܕܡ ܚܡ̣ܬܐ ܘܪܘܓܙܐ
ܕܝܠܟ ܕܥܠ ܚ̈ܛܝܐ
6 ܠܐ ܡܬܡܫܚܢܐ ܗܘ ܟܝܬ ܘܠܐ ܡܬܥܩܒܢܐ ܛܘܝ̇ܒܐ ܕܫ̈ܘܘܕܝܟ.
7 ܐܢܬ ܗܘ ܓܝܪ ܡܪܝܐ ܡܪܝܡܐ. ܚ̇ܢܢܐ ܢܓܝܪ ܪܘܚܐ. ܘܣ̇ܓܝ ܛܝܒܘܬܐ ܘܩܘܫܬܐ ܡܬܬܘܝܢܐ
ܕܥܠ ܒܝ̣ܫ̈ܬܐ ܕܒܢܝ̈ܢܫܐ. ܐܢܬ ܗܟܝܠ ܡܪܝܐ ܐܝܟ ܒܣܝܡܘܬܐ ܕܛܝܒܘܬܟ. ܐܫܬܘܕܝܬ̣
ܬܝܒܘܬܐ ܕܫܘܒܩܢܐ ܠܐܝܠܝܢ ܕܚܛ̈ܘ ܠܟ. ܘܒܣܘܓܐܐ ܕܪܚ̈ܡܝܟ ܬܚܡ̣ܬ ܬܝܒܘܬܐ ܠܦܘܪܩܢܐ
ܕܚ̈ܛܝܐ
8 ܐܢܬ ܗܟܝܠ ܡܪܝܐ ܐܠܗܐ ܕܙܕܝ̈ܩܐ ܠܐ ܣܡ̣ܬ ܬܝܒܘܬܐ ܠܙܕܝ̈ܩܐ. ܠܐܒܪܗܡ ܘܠܐܝܣܚܩ
ܘܠܝܥܩܘܒ ܗ̣ܢܘܢ ܕܠܐ ܚܛ̈ܘ ܠܟ. ܐܠܐ ܣܡ̣ܬ ܬܝܒܘܬܐ ܥܠܝ ܕܝܠܝ ܚܛܝܐ̣
9 ܡܛܠ ܕܚܛܝ̣ܬ ܝܬܝܪ ܡܢ ܡܢܝܢܐ ܕܚܠܗ̣ ܕܝܡܐ. ܣ̈ܓܝܘ ܚܛ̈ܗܝ ܡܪܝܐ ܣܓܝ̈ܘ ܥܘ̈ܠܝ
ܘܚܘ̈ܒܝ. ܘܠܐ ܣܟ ܫ̇ܘܐ ܐܢܐ ܕܐܨܕ ܘܐ̇ܚܙܐ ܪܘܡܗ̇ ܕܫܡܝܐ. ܡܛܠ ܣܘܓܐܐ ܕܥ̈ܘܠܝ
ܘܪܘܫܥܝ
10 ܟܦܝܦ ܐܢܐ ܕܝܢ ܘܪܟܝ̣ܢ ܠܬܚܬ ܒܣܘܓܐܐ ܕܐܣ̈ܘܪܐ ܕܦܪܙܠܐ. ܐܟܡܢ ܕܠܐ ܡ̇ܫܟܚ ܐܢܐ
ܕܐܬܗ̇ܦܟ ܘܐܪܝܡ ܢܦܫܝ. ܡܛܠ ܕܣܟ̈ܠܘܬܝ ܘܚܛܗ̈ܝ ܥܒ̇ܪ̈ܝ ܠܪܝܫܝ. ܘܠܝܬ ܠܝ ܡܟܝܠ
ܐܣܝܘܬܐ. ܡܛܠ ܕܝܬܝܪ ܐܪܓܙܬ ܠܚܡܬܟ. ܘܟܠ ܕܒܝ̣ܫ ܩܕܡܝܟ ܥܒ̇ܕܬ. ܠܐ ܓܝܪ ܥܒܕܬ
ܨܒܝܢܟ ܘܠܐ ܢܛ̇ܪܬ ܦܘܩܕܢܝ̈ܟ
11 ܘܗܫܐ ܡ̇ܪܟܢ ܐܢܐ ܒܘܪ̈ܟܘܗܝ ܕܠܒܝ. ܟܕ ܒ̇ܥܐ ܐܢܐ ܡܢ ܒܣܝܡܘܬܟ
12 ܚܛܝܬ ܠܟ ܡܪܝܐ ܚܛܝܬ̇· ܘܠܥܘ̈ܠܝ ܐܢܐ ܝ̇ܕܥ ܐܢܐ
13 ܐܠܐ ܫܐ̇ܠ ܐܢܐ ܟܕ ܒܥܐ ܐܢܐ ܡܢܟ. ܫܒܘܩ ܠܝ ܡܪܝܐ ܫܒܘܩ ܠܝ ܘܠܐ ܬܘܒܕܢܝ
ܒܚ̈ܛܗܝ. ܘܠܐ ܠܥܠܡ ܬܪܓܙ ܥܠܝ ܘܬܛܪ ܒܝ̣ܫ̈ܬܝ. ܘܠܐ ܬܚܝܒܢܝ ܒܬܚܬܝ̈ܬܗ̇ ܕܐܪܥܐ.
ܡܛܠ ܕܐܢܬ ܗܘ ܐܠܗܐ ܕܐܝܠܝܢ ܕܬܝܒ̈ܝܢ
14 ܘܒܝ ܡ̇ܚܘܐ ܐܢܬ ܟܠܗ̇ ܛ̇ܝܒܘܬܟ. ܘܟܕ ܠܐ ܫ̇ܘܐ ܐܢܐ ܡܫ̇ܘܙܒ ܐܢܬ ܠܝ ܒܣܘܓܐܐ
ܕܡܪܚܡܢܘܬܟ


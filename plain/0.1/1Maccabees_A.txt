Chapter 1

1 ܘܗܘܐ ܡܢ ܒܬܪ ܕܩܛܠ ܐܠܟܣܢܕܪܘܣ ܒܪ ܦܝܠܝܦܘܣ ܡܩܕܘܢܝܐ ܕܢܦܩ ܡܢ ܐܪܥܐ ܕܟܬܝ̈ܐ
ܘܡܚܝܗܝ ܘܩܛܠܗ ܠܕܪܝܘܫ ܡܠܟܐ ܕܦܪ̈ܣܝܐ ܘܕܡ̈ܕܝܐ ܘܐܡܠܟ ܚܠܦܘܗܝ ܠܘܩܕܡ ܕܝܢ ܐܡܠܟ
ܒܗܠܕܐ
2 ܘܥܒܕ ܩܪ̈ܒܐ ܪ̈ܘܪܒܐ ܘܐܚܕ ܚܣ̈ܢܐ ܣ̈ܓܝܐܐ ܘܩܛܠ ܠܡ̈ܠܟܝܗ ܕܐܪܥܐ
3 ܘܐܙܠ ܥܕܡܝܐ ܠܣ̈ܘܦܝܗ ܕܐܪܥܐ ܘܢܣܒ ܒܙܬܐ ܕܥܡ̈ܡܐ ܣ̈ܓܝܐܐ ܘܫܠܝܬ ܘܐܬܬܢܝܚܬ ܐܪܥܐ
ܩܕܡܘܗܝ ܘܐܫܬܩܠ ܘܐܬܪܝܡ ܠܒܗ
4 ܘܟܢܫ ܠܗ ܚܝܠܐ ܥܫܝܢܐ ܘܣܓܝܐܐ ܘܐܫܬܠܛ ܥܠ ܥܡ̈ܡܐ ܘܥܠ ܐܡܘ̈ܬܐ ܘܥܠ ܛܪ̈ܘܢܐ ܘܗܘܘ
ܠܗ ܡ̈ܣܩܝ ܡܕܐܬܐ
5 ܘܡܢ ܒܬܪ ܗܠܝܢ ܢܦܠ ܐܠܟܣܢܕܪܘܣ ܥܠ ܥܪܣܗ ܘܝܕܥ ܕܡܐܬ ܠܗ
6 ܘܩܪܐ ܠܥܒ̈ܕܘܗܝ ܡܫܒ̈ܚܐ ܗܢܘܢ ܕܐܬܪܒܝܘ ܥܡܗ ܡܢ ܛܠܝܘܬܗ ܘܦܠܓܗ ܠܗܘܢ ܡܠܟܘܬܗ ܥܕ
ܗܘ ܚܝ
7 ܘܐܡܠܟ ܕܝܢ ܐܠܟܣܢܕܪܘܣ ܬܪ̈ܬܥܣܪ̈ܐ ܫܢ̈ܝܢ ܘܡܝܬ
8 ܘܐܚܕܘ ܥܒ̈ܕܘܗܝ ܟܠ ܚܕ ܚܕ ܡܢܗܘܢ ܐܬܪܗ
9 ܘܩܛܪܘ ܟܠܗܘܢ ܬ̈ܓܐ ܡܢ ܒܬܪ ܡܘܬܗ ܐܦ ܒܢܝ̈ܗܘܢ ܡܢ ܒܬܪܗܘܢ ܫ̈ܢܝܐ ܣܓܝܐ̈ܬܐ
ܘܐܣܓܝܘ ܒܝܫ̈ܬܐ ܟܠ ܐܪܥܐ
10 ܘܢܦܩ ܡܢܗܘܢ ܥܩܪܐ ܕܚܛܝܬܐ ܐܢܛܝܟܘܣ ܐܦܝܦܢܘܣ ܒܪܗ ܕܐܢܛܝܟܘܣ ܡܠܟܐ ܗܘ ܕܐܝܬܘܗܝ
ܗܘܐ ܗܡܝܪܐ ܒܪܗܘܡܐ ܘܐܡܠܟ ܒܫܢܬ ܡܐܐ ܘܬܠܬܝܢ ܘܫܒܥ ܕܡܠܟܘܬܐ ܕܝܘ̈ܢܝܐ
11 ܒܗܢܘܢ ܝܘܡ̈ܡܬܐ ܢܦܩܘ ܡܢ ܐܝܣܪܝܠ ܐܢܫ̈ܐ ܒܢ̈ܝ ܥܘ̈ܠܐ ܘܐܦܝܣܘ ܠܣܓ̈ܝܐܐ ܟܕ ܐܡܪܝܢ
ܠܗܘܢ ܢܐܙܠ ܘܢܩܝܡ ܩܝܡܐ ܥܡ ܥܡ̈ܡܐ ܗܠܝܢ ܕܚܕܝܪ̈ܝܢ ܠܢ ܡܛܠ ܕܡܢ ܝܘܡܐ ܕܦܪܫܢ ܡܢܗܘܢ
ܐܫܟܚܢ ܒܝܫ̈ܬܐ ܣܓܝܐ̈ܬܐ
12 ܘܫܦܪܬ ܡܠܬܐ ܒܥܝ̈ܢܝܗܘܢ
13 ܘܐܬܚܫܒܘ ܐܢܫܐ ܡܢ ܥܡܐ ܘܐܙܠܘ ܠܘܬ ܡܠܟܐ ܘܝܗܒ ܠܗܘܢ ܡܠܟܐ ܫܘܠܛܢܐ ܕܢܥܒܕܘܢ ܐܝܟ
ܢܡܘܣܐ ܕܥܡ̈ܡܐ
14 ܘܒܢܘ ܒ̈ܢܝ ܥܘܠܐ ܐܣܛܕܝܘܢ ܒܐܘܪܫܠܡ ܐܝܟ ܢܡܘܣܗܘܢ ܕܥܡ̈ܡܐ
15 ܘܢܓܕܘ ܠܗܘܢ ܥܘܪܠܘܬܐ ܘܐܪܚܩܘ ܡܢ ܕܝܬܩܐ ܩܕܝܫܬܐ ܘܐܬܚܠܛܘ ܒܥܡ̈ܡܐ ܘܐܨܛܒܝܘ
ܠܡܥܒܕ ܒܝܫ̈ܬܐ
16 ܘܐܬܥܬܕܬ ܘܐܬܛܝܒܬ ܡܠܟܘܬܐ ܩܕܡ ܐܢܛܝܟܘܣ ܘܨܒܐ ܕܢܡܠܟ ܐܦ ܥܠ ܐܪܥܐ ܕܡܨܪܝܢ ܐܝܟܢܐ
ܕܢܡܠܟ ܥܠ ܬܪ̈ܬܝܗܝܢ ܡܠܟܘ̈ܬܐ
17 ܘܥܠ ܐܢܛܝܟܘܣ ܠܡܨܪܝܢ ܒܚܝܠܐ ܥܫܝܢܐ ܘܪܒܐ ܒܡܪ̈ܟܒܬܐ ܘܒܦ̈ܝܠܐ ܘܒܦܪ̈ܫܐ
ܘܒܬܫܒܘܚܬܐ ܪܒܬܐ
18 ܘܥܒܕ ܩܪܒܐ ܥܡ ܦܛܠܡܐܘܣ ܡܠܟܐ ܕܡܨܪܝܢ ܘܐܙܕܟܝ ܦܛܠܡܐܘܣ ܡܢ ܩܕܡܘܗܝ ܘܥܪܩܘ ܘܢܦܠܘ
ܩ̈ܛܝܠܐ ܣܓ̈ܝܐܐ
19 ܘܐܚܕܘ ܡܕܝܢ̈ܬܐ ܥܫܝܢ̈ܬܐ ܕܡܨܪܝܢ ܘܢܣܒܘ ܒܙܬܐ ܕܐܪܥܐ ܕܡܨܪܝܢ
20 ܘܗܦܟ ܐܢܛܝܟܘܣ ܡܢ ܒܬܪ ܕܡܚܗ ܠܡܨܪܝܢ ܒܫܢܬ ܡܐܐ ܘܐܪܒܥܝܢ ܘܬܠܬ ܘܣܠܩ ܐܦ ܥܠ
ܐܝܣܪܝܠ ܘܐܬܐ ܠܐܘܪܫܠܡ ܒܚܝܠܐ ܥܫܝܢܐ
21 ܘܥܠ ܠܒܝܬ ܡܩܕܫܐ ܒܫܘܒܗܪܐ ܘܢܣܒ ܠܡܕܒܚܐ ܕܕܗܒܐ ܘܠܡܢܪܬܐ ܕܢܘܗܪܐ ܘܠܟܠܗܘܢ ܡܐ̈ܢܝ
ܬܘܩܢܗ
22 ܘܠܦܬܘܪܐ ܕܠܚܡ ܐ̈ܦܐ ܘܠܢܘܩ̈ܝܐ ܘܠܦܝ̈ܠܣܐ ܘܠܡ̈ܐܢܝ ܕܒ̈ܚܐ ܘܩܘܪ̈ܒܢܐ ܕܕܗܒܐ
ܘܠܐ̈ܦܝ ܬܪܥܐ ܘܠܟ̈ܠܝܠܐ ܘܠܟܠܗ ܨܒܬܐ ܕܕܗܒܐ ܕܒܐ̈ܦܝ ܗܝܟܠܐ ܘܩܠܦ ܟܠܗ ܥܒܕܐ
23 ܘܢܣܒ ܕܗܒܐ ܘܣܐܡܐ ܘܠܟܠܗܘܢ ܡܐ̈ܢܐ ܕܪܓܬܐ ܘܢܣܒ ܣܝ̈ܡܬܐ ܡܛܫ̈ܝܬܐ ܐܝܠܝܢ ܕܐܫܒܚ
24 ܘܢܣܒ ܟܠܡܕܡ ܐܢܛܝܟܘܣ ܘܐܙܠ ܠܐܪܥܗ ܘܥܒܕ ܩܛܠܐ ܪܒܐ ܘܡܠܠ ܒܫܒܗܪܢܘܬܐ ܪܒܬܐ
25 ܘܗܘܐ ܐܒܠܐ ܪܒܐ ܒܐܝܣܪܝܠ ܒܟܠ ܒܝܬ ܡܥܡܪܗܘܢ
26 ܘܐܬܬܢܚܘ ܪ̈ܫܢܐ ܘܣ̈ܒܐ ܘܥܠܝܡ̈ܐ ܘܒܬܘ̈ܠܬܐ ܐܫܬܦܠ ܘܐܫܬܚܠܦ ܫܘܦܪܗܝܢ ܕܢܫ̈ܐ
27 ܘܟܠ ܚܬܢܐ ܢܣܒ ܥܠܘܗܝ ܐܒܠܐ ܘܕܝܬܒܐ ܒܓܘ ܓܢܘܢܐ ܐܬܐܒܠܬ
28 ܘܐܬܬܙܝܥܬ ܐܪܥܐ ܥܠ ܥܡܘܪ̈ܝܗ ܘܟܠܗ ܒܝܬ ܝܥܩܘܒ ܠܒܫܘ ܒܗܬܬܐ
29 ܘܡܢ ܒܬܪ ܬܪ̈ܬܝܢ ܫ̈ܢܝܢ ܫܕܪ ܐܢܛܝܟܘܣ ܡܠܟܐ ܪܫܐ ܕܬܒܥܬܐ ܕܡܕܐܬܐ ܒܐܪܥܐ ܕܝܗܘܕ
ܘܐܬܐ ܠܐܘܪܫܠܡ ܒܚܝܠܐ ܥܫܝܢܐ ܘܪܒܐ
30 ܘܡܠܠ ܡ̈ܠܐ ܕܫܠܡܐ ܒܢܟܠܐ ܘܗܝܡܢܘܗܝ ܘܢܦܠ ܥܠ ܡܕܝܢܬܐ ܡܢ ܫܠܝܐ ܘܡܚܗ ܡܚܘܬܐ ܪܒܬܐ
ܘܐܘܒܕ ܥܡܐ ܣܓܝܐܐ ܡܢ ܐܝܣܪܐܝܠ
31 ܘܢܣܒ ܒܙܬܗ ܕܡܕܝܢܬܐ ܘܐܘܩܕܗ ܒܢܘܪܐ ܘܣܚܦ ܒ̈ܬܝܗ ܘܠܫܘܪܗ ܟܕ ܚܕܪ
32 ܘܫܒܐ ܢܫ̈ܝܗܘܢ ܘܒܢܝ̈ܗܘܢ ܘܒܥܝܪܗܘܢ ܘܝܪܬܘ ܒܗܘܢ ܝܘܪܬܢܐ
33 ܘܒܢܘ ܠܡܕܝܢܬܗ ܕܕܘܝܕ ܒܫܘܪܐ ܪܒܐ ܘܚܣܝܢܐ ܘܒܡ̈ܓܕܠܐ ܥܫܝ̈ܢܐ ܘܗܘܬ ܠܗ ܠܡܪܕܐ
34 ܘܐܘܬܒܘ ܒܗ ܥܡܐ ܚܬܝܐ ܐܢܫܐ ܥܒ̈ܕܝ ܥܘܠܐ ܘܐܬܥܫܢܘ ܒܗ
35 ܘܣܡܘ ܒܗ ܙܝܢܐ ܘܪ̈ܘܡܚܐ ܘܟܢܫܘ ܟܠܗ ܒܙܬܐ ܕܐܘܪܫܠܡ ܘܣܡܘ ܬܡܢ
36 ܘܗܘܬ ܠܦܚܐ ܪܒܐ ܘܗܘܬ ܠܥܘܘܟܐ ܠܒܝܬ ܡܩܕܫܐ ܘܠܬܘܩܠܬܐ ܘܠܡܟܫܘ̈ܠܐ ܒܝܫܐ ܠܐܝܣܪ̈ܝܠ
ܒܟܠܙܒܢ
37 ܘܐܫܕܘ ܕܡܐ ܙܟܝܐ ܚܕܪ̈ܝ ܒܝܬ ܡܩܕܫܐ ܘܛܡܐܘܗܝ ܠܒܝܬ ܡܩܕܫܐ
38 ܘܥܪܩܘ ܡܛܠܬܗܘܢ ܝܬܒ̈ܝܗ ܕܐܘܪܫܠܡ ܘܗܘܬ ܒܝܬ ܡܥܡܪܐ ܠܢܘܟܪ̈ܝܐ ܘܗܘܬ ܢܘܟܪܝܬܐ
ܠܝ̈ܠܕܝܗ ܘܒܢ̈ܝܗ ܫܒܩܘܗ
39 ܘܒܝܬ ܡܩܕܫܗ ܚܪܒ ܐܝܟ ܡܕܒܪܐ ܥܕܥ̈ܕܝܗ ܐܬܗܦܟܘ ܠܐܒܠܐ ܘܫܒ̈ܝܗ ܠܚܣܕܐ ܘܐܝܩܪܗ
ܠܨܥܪܐ
40 ܐܝܟ ܣܘܓܐܐ ܕܬܫܒܘܚܬܗ ܗܟܢܐ ܣܓܝ ܨܥܪܗ ܘܪܘܡܪܡܗ ܐܬܗܦܟ ܠܡܘܟܟܐ
41 ܘܟܬܒ ܐܢܛܝܟܘܣ ܡܠܟܐ ܠܟܠܗ ܡܠܟܘܬܗ ܕܢܗܘܘܢ ܟܠܗܘܢ ܥܡܐ ܚܕ
42 ܘܢܫܒܘܩ ܟܠ ܐܢܫ ܢܡܘܣܗ ܘܩܒܠܘ ܟܠܗܘܢ ܥܡ̈ܡܐ ܕܢܥܒܕܘܢ ܐܝܟ ܡܠܬܗ ܕܡܠܟܐ
43 ܘܣܓ̈ܝܐܐ ܡܢ ܐܝܣܪܝܠ ܐܨܛܒܝܘ ܒܦܘܠܚܢܗ ܘܕܒܚܘ ܠܦܬܟܪ̈ܘܗܝ ܘܐܚܠܘ ܫܒܬܐ
44 ܘܫܕܪ ܡܠܟܐ ܐܢܛܝܟܘܣ ܒܝܕ ܫ̈ܠܝܚܘܗܝ ܠܐܪܫܠܡ ܘܠܩܘܪ̈ܝܐ ܕܝܗܘܕܐ ܕܢܐܙܠܘܢ ܒܬܪ
ܢܡܘ̈ܣܐ ܢܘܟܪ̈ܝܐ ܕܐܪܥܐ
45 ܘܕܢܬܟܠܘܢ ܕܒ̈ܚܐ ܘܢܘ̈ܩܝܐ ܘܩܘܪ̈ܒܢܐ ܡܢ ܒܝܬ ܡܩܕܫܐ ܘܠܡܚܠܘ ܫܒ̈ܐ ܘܥ̈ܕܥܕܐ
46 ܘܠܡܛܡܐ ܘܠܒܝܬ ܡܩܕܫܐ ܘܩܘܕܫܐ
47 ܘܕܢܒܢܘܢ ܥܠܘ̈ܬܐ ܘܒܝܬ ܦܬܟܝܪ̈ܐ ܘܠܡܩܡܘ ܦܬܟܪ̈ܐ ܘܠܡܢܟܣܘ ܚܙܝܪ̈ܐ ܘܒܥܝܪܐ ܛܡܐܬܐ
48 ܘܠܡܫܒܩ ܒܢܝ̈ܗܘܢ ܟܕ ܠܐ ܓܙܝܪ̈ܝܢ ܘܠܡܣܝܒܘ ܢܦܫ̈ܬܗܘܢ ܒܟܠ ܛܡܐܘܬܐ ܘܠܡܚܠܘ ܐܢܘܢ
49 ܐܝܟ ܕܢܛܥܘܢ ܢܡܘܣܐ ܘܢܫܚܠܦܘܢ ܟܠܗܘܢ ܦܘܩ̈ܕܢܐ
50 ܘܟܠ ܡܢܘ ܕܠܐ ܢܥܒܕ ܐܝܟ ܡܠܬܗ ܕܡܠܟܐ ܢܡܘܬ
51 ܘܐܝܟ ܟܠܗܘܢ ܗܠܝܢ ܦܬܓܡ̈ܐ ܟܬܒ ܠܟܠܗ ܡܠܟܘܬܗ ܘܐܩܝܡ ܩܝܘ̈ܡܐ ܥܠ ܟܠܗ ܥܡܐ ܘܦܩܕ
ܠܡܕܝܢ̈ܬܐ ܕܝܗܘ̈ܕܝܐ ܠܡܕܒܚܘ ܒܟܠ ܡܕܝܢܐ ܘܡܕܝܢܐ
52 ܘܐܬܟܢܫܘ ܠܘܬܗܘܢ ܣܓ̈ܝܐܐ ܡܢ ܥܡܐ ܟܠ ܡܢܘ ܕܫܒܩܘ ܢܡܘܣܐ ܘܥܒܕܘ ܒܝܫ̈ܬܐ ܣܓܝܐ̈ܬܐ
ܒܐܪܥܐ
53 ܘܣܡܘܗܝ ܠܐܝܣܪܐܝܠ ܒܡܛܫܝ̈ܬܐ ܒܟܠ ܒܝܬ ܥܪ̈ܘܩܝܗܘܢ
54 ܘܒܚܡܫܥܣܪܐ ܒܝܪܚܐ ܒܟܢܘܢ ܩܕܝܡ ܒܫܢܬ ܡܐܐ ܘܐܪܒܥܝܢ ܘܚܡܫ ܒܢܘ ܛܡܐܘܬܐ ܕܚܘܪܒܐ ܥܠ
ܡܕܒܚܐ ܒܡܕܝ̈ܢܬܐ ܕܝܗܘܕܐ ܘܒܢܘ ܚܕܪ̈ܘܗܝ ܥ̈ܠܘܬܐ
55 ܘܥܠ ܬܪ̈ܥܐ ܕܒ̈ܬܐ ܘܒܦܠܛܘ̈ܬܐ ܡܕܒܚܝܢ ܗܘܘ
56 ܘܟܬ̈ܒܐ ܕܢܡܘܣܐ ܕܐܫܟܚܘ ܣܕܩܘ ܘܐܘܩܕܘ ܐܢܘܢ ܒܢܘܪܐ
57 ܘܟܠ ܐܝܟܐ ܕܡܫܬܟܚ ܗܘܐ ܟܬܒܐ ܕܢܡܘܣܐ ܐܘ ܡܢܘ ܕܡܨܛܒܐ ܒܗ ܒܢܡܘܣܐ ܗܢܐ ܗܘܐ ܓܙܪ
ܕܝܢܗ ܕܡܠܟܐ ܕܢܡܘܬ
58 ܘܗܟܢܐ ܒܥܘܫܢܐ ܐܠܨܝܢ ܗܘܘ ܠܐܝܣܪܝܠ ܠܟܠܗܘܢ ܐܝܠܝܢ ܕܡܫܬܟܚܝܢ ܗܘܘ ܒܡܕܝܢ̈ܬܐ ܒܟܠ
ܝܪܚ ܒܝܪܚ
59 ܘܒܚܡܫܐ ܘܥܣܪܝܢ ܒܝܪܚܐ ܟܕ ܡܕܒܚܝܢ ܗܘܘ ܥܠ ܥܠܬܐ ܗܝ ܕܐܝܬ ܗܘܐ ܥܠ ܡܕܒܚܐ
60 ܡܝܬܝܢ ܗܘܘ ܢܫ̈ܐ ܐܝܠܝܢ ܕܓܙܪ ܒܢ̈ܝܗܝܢ ܘܡܩܛܠܝܢ ܗܘܘ ܠܗܝܢ ܐܝܟ ܦܘܩܕܢܐ
61 ܟܕ ܬܠܝܢ ܗܘܘ ܒܢܝ̈ܗܝܢ ܒܨܘܪ̈ܝܗܝܢ ܘܒܙܘ ܒܬ̈ܝܗܝܢ ܘܠܐܝܠܝܢ ܕܓܙܪܘ ܐܢܘܢ ܩܛܠܘ
ܐܢܘܢ
62 ܘܣܓ̈ܝܐܐ ܡܢ ܐܝܣܪܝܠ ܐܬܚܝܠܘ ܘܐܬܥܫܢܘ ܕܠܐ ܢܐܟܠܘܢ ܕܡܣܝܒ
63 ܘܓܒܘ ܠܗܘܢ ܕܢܡܘܬܘܢ ܘܠܐ ܕܢܣܬܝܒܘܢ ܒܡܐ̈ܟܠܬܐ ܐܘ ܕܢܫܪܘܢ ܕܝܬܩܐ ܩܕܝܫܬܐ ܘܡܝܬܘ
64 ܘܗܘܐ ܪܘܓܙܐ ܪܒܐ ܒܐܝܣܪܐܝܠ

Chapter 2

1 ܘܒܗܢܘܢ ܝܘ̈ܡܬܐ ܩܡ ܡܬܝܬܐ ܒܪܗ ܕܝܘܚܢܢ ܒܪ ܫܡܥܘܢ ܟܗܢܐ ܡܢ ܒ̈ܢܝ ܝܘܢܕܒ ܡܢ
ܐܘܪܫܠܡ ܘܝܬܒ ܒܡܘܕܥܝܡ
2 ܘܐܝܬ ܗܘܐ ܠܗ ܚܡܫܐ ܒ̈ܢܝܢ ܝܘܚܢܢ ܗܘ ܕܡܬܩܪܐ ܓܕܝ
3 ܘܫܡܥܘܢ ܕܐܬܩܪܝ ܬܪܣܝ
4 ܘܝܗܘܕܐ ܗܘ ܕܐܬܩܪܝ ܡܩܒܝ
5 ܘܐܠܝܥܙܪ ܗܘ ܕܐܬܘܪܝ ܚܘܪܢ ܘܝܢܬܢ ܗܘ ܕܐܬܩܪܝ ܚܦܘܣ
6 ܘܚܙܘ ܓܘ̈ܕܦܐ ܕܗܘܝܢ ܒܝܗܘܕܐ ܘܒܐܘܪܫܠܡ
7 ܘܐܡܪ ܘܝ ܠܝ ܠܡܢܐ ܐܬܝܠܕܬ ܕܐܚܙܐ ܒܬܒܪܗ ܕܒܪܬ ܥܡܝ ܘܕܡܕܝܢܬܐ ܩܕܝܫܬܐ ܘܐܝܬܒܘ
ܬܡܢ ܢܘܟܪ̈ܝܐ ܡܛܠ ܕܐܬܝܗܒܬ ܒܐܝܕܐ ܕܒܥ̈ܠܕܒܒܐ ܘܒܝܬ ܡܩܕܫܗ ܒܐܝܕܐ ܕܢܘܟܪ̈ܝܐ
8 ܗܘܐ ܗܝܟܠܗ ܒܙܒܢ ܐܝܟ ܓܒܪܐ ܡܫܒܚܐ
9 ܘܗܫܐ ܡܐ̈ܢܐ ܕܬܫܒܘܚܬܗ ܐܙܠܘ ܒܫܒܝܐ ܝܠܘ̈ܕܝܗ ܐܬܩܛܠܘ ܒܦܠܛܘ̈ܬܗ ܘܥܠܝܡ̈ܐ ܒܪܘܡܚܗ
ܕܒܥܠܕܒܒܐ
10 ܐܝܢܘ ܥܡܐ ܕܠܐ ܐܝܪܬܘ ܒܡܠܟܘܬܗ ܘܢܣܒ ܡܢ ܒܙܬܗ
11 ܟܠܗ ܨܒܬܗ ܐܬܢܣܒ ܡܢܗ ܘܚܠܦ ܚܐܪܘܬܐ ܗܘܬ ܠܥܒܕܘܬܐ
12 ܘܗܐ ܒܝܬ ܡܩܕܫܢ ܘܨܒܝܢܢ ܘܬܫܒܘܚܬܢ ܗܘܘ ܠܚܘܪܒܐ ܘܣܝܒܘ ܐܢܘܢ ܥܡܡ̈ܐ
13 ܘܠܡܢܐ ܡܟܝܠ ܐܙܠ ܠܢ ܠܡܚܐ
14 ܘܣܕܩܘ ܡܬܝܬܐ ܘܒܢ̈ܘܗܝ ܢܚ̈ܬܝܗܘܢ ܘܐܬܟܣܝܘ ܣܩ̈ܐ ܘܐܬܐܒܠܘ ܪܘܪܒܐܝܬ
15 ܘܐܬܘ ܦܠܚ̈ܘܗܝ ܕܡܠܟܐ ܗܢܘܢ ܕܐܠܨܝܢ ܗܘܘ ܥܠ ܡܣܛܝܢܘܬܐ ܠܡܘܕܥܝܡ ܡܕܝܢܬܐ ܕܢܕܒܚܘܢ
16 ܘܣ̈ܓܝܐܐ ܡܢ ܐܝܣܪܝܠ ܐܬܘ ܠܘܬܗܘܢ ܐܦ ܡܬܝܬܐ ܘܐܝܠܝܢ ܕܥܡܗ ܐܬܟܢܫܘ
17 ܘܥܢܘ ܦܠܚ̈ܘܗܝ ܕܡܠܟܐ ܘܐܡܪܘ ܠܡܬܝܬܐ ܐܢܬ ܗܘ ܪܫܐ ܘܪܒܐ ܘܡܫܒܚܐ ܕܡܕܝܢܬܐ ܗܕܐ
ܕܡܫܪܪ ܐܢܬ ܘܡܩܝܡ ܒܒܢ̈ܝܐ ܘܒܐ̈ܚܐ
18 ܘܗܫܐ ܗܟܝܠ ܩܪܘܒ ܐܢܬ ܒܩܕܡܐ ܘܥܒܕ ܦܘܩܕܢܗ ܕܡܠܟܐ ܐܝܟ ܕܥܒܕܘ ܟܠܗܘܢ ܥܡܡ̈ܐ
ܘܓܒܪ̈ܐ ܕܝܗܘܕܐ ܐܝܠܝܢ ܕܐܫܬܚܪܘ ܒܐܘܪܫܠܡ ܘܬܗܘܐ ܐܢܬ ܘܒܢ̈ܝܟ ܡܢ ܪ̈ܚܡܘܗܝ ܕܡܠܟܐ
ܘܐܢܬ ܘܒ̈ܢܝܟ ܬܫܬܒܚܘܢ ܒܕܗܒܐ ܘܒܣܐܡܐ ܘܒܫܪܟܐ ܕܡܘܗ̈ܒܬܐ ܐܚܪ̈ܢܝܬܐ
19 ܘܥܢܐ ܡܬܝܬܐ ܒܩܠܐ ܪܡܐ ܘܐܡܪ ܐܢܗܘ ܕܟܠܗܘܢ ܥܡܡ̈ܐ ܕܬܚܝܬ ܫܘܠܛܢܗ ܕܡܠܟܐ ܡܫܬܡܢܝܢ
ܠܗ ܕܢܦܪܩܘܢ ܡܢ ܦܘܠܚܢܐ ܕܐܒܗ̈ܝܗܘܢ ܘܢܨܛܒܘܢ ܒܦܘܩ̈ܕܢܘܗܝ
20 ܐܠܐ ܐܢܐ ܘܒ̈ܢܝ ܘܐܚ̈ܝ ܒܕܝܬܩܐ ܕܐܒ̈ܗܝܢ ܪ̈ܕܝܢ ܐܢܚܢܢ
21 ܚܣ ܠܢ ܕܢܫܒܘܩ ܢܡܘܣܗ ܕܡܪܝܐ ܘܦܘܩ̈ܕܢܘܗܝ
22 ܠܐ ܡܫܬܡܥܝܢ ܚܢܢ ܠܡܠܬܗ ܕܡܠܟܐ ܕܢܥܒܪ ܩܝܡܢ ܘܦܘܠܚܢܢ ܐܘ ܕܢܣܛܐ ܡܢܗܘܢ ܠܝܡܝܢܐ
ܐܘ ܠܣܡܠܐ
23 ܘܟܕ ܫܠܝ ܡܬܝܬܐ ܡܢ ܕܡܡܠܠ ܗܠܝܢ ܦܬܓܡ̈ܐ ܩܪܒ ܓܒܪܐ ܚܕ ܝܘܕܝܐ ܠܥܝܢ ܟܠܗ ܥܡܐ
ܠܡܕܒܚܘ ܥܠ ܥܠܬܐ ܕܒܡܘܪܥܝܡ ܐܝܟ ܦܘܩܕܢܗ ܕܡܠܟܐ
24 ܘܚܙܐ ܡܬܝܬܐ ܘܛܢ ܘܪܬ ܟܘ̈ܠܝܬܗ ܘܐܣܩ ܚܡܬܐ ܐܝܟ ܕܝܢܐ ܘܪܗܛ ܘܩܛܠܗ ܥܠ ܥܠܬܐ
25 ܘܐܦ ܠܪܒܐ ܕܡܠܟܐ ܗܘ ܕܐܠܨ ܗܘܐ ܕܢܕܒܚܘܢ ܩܛܠܗ ܒܗܘ ܙܒܢܐ ܘܠܥܠܬܐ ܣܚܦ
26 ܘܛܢ ܡܬܝܬܐ ܒܢܡܘܣܐ ܐܝܟ ܕܥܒܕ ܦܝܢܚܣ ܠܙܡܪܝ ܒܪ ܣܠܘ
27 ܘܩܪܐ ܡܬܝܬܐ ܒܡܕܝܢܬܐ ܒܩܠܐ ܪܡܐ ܘܐܡܪ ܟܠ ܡܢܘ ܕܛܐܢ ܒܢܡܘܣܐ ܘܡܩܝܡ ܕܝܬܩܐ ܢܐܬܐ
ܒܬܪܝ
28 ܘܥܪܩ ܗܘ ܘܒܢ̈ܘܗܝ ܠܛܘܪܐ ܘܫܒܩܘ ܡܕܡ ܕܐܝܬ ܗܘܐ ܠܗܘܢ ܒܡܕܝܢܬܐ
29 ܗܝܕܝܢ ܢܚܬܘ ܣܓ̈ܝܐܐ ܕܒ̈ܥܝܢ ܗܘܘ ܙܕܝܩܘܬܐ ܘܕܝܢܐ ܠܐܪܥܐ ܕܡܕܒܪܐ ܕܢܬܒܘܢ ܬܡܢ
30 ܗܢܘܢ ܘܢܫ̈ܝܗܘܢ ܘܒܢ̈ܝܗܘܢ ܘܒܥܝܪܗܘܢ ܡܛܠ ܕܣ̈ܓܝ ܥܠܝܗܘܢ ܒܝܫ̈ܬܐ
31 ܘܐܬܐܡܪ ܠܦܠܚ̈ܘܗܝ ܕܡܠܟܐ ܘܠܚܝ̈ܠܘܬܐ ܕܐܝܬ ܗܘܘ ܒܐܘܪܫܠܡ ܒܡܕܝܢܬܗ ܕܕܘܝܕ ܕܢܚܬܘ
ܐܢܫܐ ܐܝܠܝܢ ܕܒܛܠܘ ܦܘܩܕܢܗ ܕܡܠܟܐ ܘܐܝܬܝܗܘܢ ܒܛܫܝ̈ܬܐ ܕܡܕܒܪܐ
32 ܘܪܗܛܘ ܥܠܝܗܘܢ ܣܓ̈ܝܐܐ ܘܐܕܪܟܘ ܐܢܘܢ ܘܥܒܕܘ ܥܡܗܘܢ ܩܪܒܐ ܒܝܘܡܐ ܕܫܒܬܐ
33 ܘܐܡܪܘ ܠܗܘܢ ܣܦܩܐ ܠܟܘܢ ܥܕܡܐ ܠܗܕܐ ܦܘܩܘ ܘܥܒܕܘ ܐܝܟ ܦܘܩܕܢܗ ܕܡܠܟܐ ܘܚܝܘ
34 ܘܐܡܪܘ ܠܐ ܢܦܩܝܢ ܐܢܚܢܢ ܘܐܦܠܐ ܥܒܕܝܢܢ ܡܠܬܗ ܕܡܠܟܐ ܠܡܫܪܐ ܘܠܡܒܛܠܘ ܝܘܡܐ ܕܫܒܬܐ
35 ܘܣܪܗܒܘ ܥܠܝܗܘܢ ܩܪܒܐ
36 ܘܠܐ ܝܗܒܘ ܠܗܘܢ ܦܬܓܡܐ ܐܦܠܐ ܟܐܦܐ ܫܕܘ ܒܗܘܢ ܐܦܠܐ ܣܟܪܘ ܒܐ̈ܦܝܗܘܢ ܒܛܫ̈ܝܬܐ
37 ܐܠܐ ܐܡܪܘ ܢܡܘܬ ܟܠܢ ܒܦܫܝܛܘܬܢ ܘܗܐ ܣܗܕܝܢ ܥܠܝܢ ܫܡܝܐ ܘܐܪܥܐ ܕܕܠܐ ܒܕܝܢܐ
ܡܘܒܕܝܢ ܐܢܬܘܢ ܠܢ
38 ܘܩܡܘ ܥܠܝܗܘܢ ܒܝܘܡܐ ܕܫܒܬܐ ܘܩܛܠܘ ܐܢܘܢ ܘܠܢܫ̈ܝܗܘܢ ܘܠܒܢ̈ܝܗܘܢ ܘܠܒܥܝܪܗܘܢ ܐܝܟ
ܐܠܦ ܢܦܫܢ ܕܒܢܝܢܫܐ
39 ܘܫܡܥ ܡܬܝܬܐ ܘܪ̈ܚܡܘܗܝ ܘܐܬܐܒܠܘ ܥܠܝܗܘܢ ܐܒܠܐ ܪܒܐ
40 ܘܐܡܪܘ ܓܒܪ ܠܩܪܝܒܗ ܐܢ ܗܘ ܕܢܥܒܕ ܟܠܢ ܐܝܟ ܕܥܒܕܘ ܐܚ̈ܝܢ ܘܠܐ ܢܩܪܒ ܥܡ ܥܡ̈ܡܐ ܥܠ
ܐ̈ܦܝ ܢܦܫܢ ܘܥܠ ܐ̈ܦܝ ܢܡܘܣܢ ܒܥܓܠ ܡܘܒܕܝܢ ܘܡܪܝܡܝܢ ܠܢ ܡܢ ܐܪܥܐ
41 ܘܐܬܡܠܟܘ ܒܗܘ ܝܘܡܐ ܘܐܡܪܘ ܕܟܠ ܓܒܪܐ ܕܢܐܬܐ ܥܠܝܢ ܠܩܪܒܐ ܒܝܘܡܐ ܕܫܒܬܐ ܢܩܪܒ ܥܡܗ
ܘܠܐ ܢܡܘܬ ܟܠܢ ܐܝܟ ܕܡܝܬܘ ܟܠܗܘܢ ܐ̈ܚܝܢ ܒܡܛܫ̈ܝܬܐ
42 ܗܝܕܝܢ ܐܬܟܢܫܘ ܠܘܬ ܗܠܝܢ ܕܒܝܬ ܡܬܝܬܐ ܟܢܘܫܬܐ ܕܐܣܝ̈ܕܝܐ ܡܢ ܐܝܣܪܝܠ ܕܥܫܝܢܝܢ
ܒܚܝܠܐ ܟܠ ܡܢܘ ܕܡܨܛܒܐ ܒܢܡܘܣܐ
43 ܘܐܬܬܘܣܦܘ ܥܠܝܗܘܢ ܟܠܗܘܢ ܐܝܠܝܢ ܕܥܪܩܝܢ ܡܢ ܒܝܫ̈ܬܐ ܘܗܘܘ ܠܗܘܢ ܠܫܘܪܪܐ
44 ܘܐܩܝܡܘ ܚܝܠܐ ܘܩܛܠܘ ܠܥܘ̈ܠܐ ܒܪܘܓܙܗܘܢ ܘܠܐܢܫܐ ܥܒܪ̈ܝ ܢܡܘܣܐ ܒܚܡܬܗܘܢ ܘܫܪܟܐ
ܥܪܩܘ ܠܒܝܬ ܥܡ̈ܡܐ ܕܢܬܦܨܘܢ
45 ܘܐܬܟܪܟ ܡܬܝܬܐ ܘܪ̈ܚܡܘܗܝ ܘܣܚܦܘ ܥ̈ܠܘܬܐ
46 ܘܓܙܪܘ ܛ̈ܠܝܐ ܐܝܠܝܢ ܕܠܐ ܓܙܝܪܝܢ ܗܘܘ ܕܐܫܟܚܘ ܒܬܚܘ̈ܡܐ ܕܐܝܣܪܝܠ ܒܥܘܫܢܐ ܘܒܚܝܠܐ
47 ܘܪܕܦܘ ܠܫܒܗܪ̈ܢܐ ܘܐܬܩܝܡ ܥܒ̈ܕܐ ܒܐܝ̈ܕܝܗܘܢ
48 ܘܢܣܒܘܗܝ ܠܢܡܘܣܐ ܡܢ ܐܝܕܐ ܕܥܡ̈ܡܐ ܘܡܢ ܐܝܕܐ ܕܡ̈ܠܟܝܗܘܢ ܘܠܐ ܝܗܒܘ ܕܬܬܪܝܡ ܩܪܢܗ
ܕܥܘܠܐ
49 ܘܩܪܒܘ ܝܘܡ̈ܬܗ ܕܡܬܝܬܐ ܕܢܡܘܬ ܘܐܡܪ ܠܒܢ̈ܘܗܝ ܗܫܐ ܐܫܬܪܪܬ ܫܒܗܪܢܘܬܐ ܘܡܟܣܢܘܬܐ
ܘܙܒܢܐ ܕܣܘܚܦܐ ܘܚܡܬܐ ܕܪܘܓܙܐ
50 ܗܫܐ ܒܢ̈ܝ ܛܢܘ ܒܢܡܘܣܐ ܘܗܒܘ ܢܦܫ̈ܬܟܘܢ ܥܠ ܐ̈ܦܝ ܕܝܬܩܐ ܕܐܒ̈ܗܝܢ
51 ܕܥܒܕܘ ܒܕܪ̈ܝܗܘܢ ܘܩܒܠܘ ܬܫܒܘܚܬܐ ܪܒܬܐ ܘܫܡܐ ܕܠܥܠܡ
52 ܐܒܪܗܡ ܠܐ ܗܘܐ ܒܢܣܝܘܢܐ ܐܫܬܟܚ ܡܗܝܡܢ ܘܐܬܚܫܒܬ ܠܗ ܠܙܕܝܩܘܬܐ
53 ܝܘܣܦ ܒܙܒܢܐ ܕܐܘܠܨܢܗ ܢܛܪ ܦܘܩܕܢܐ ܘܗܘܐ ܡܪܐ ܕܡܨܪܝܢ
54 ܦܝܢܚܣ ܐܒܘܢ ܒܛܢܢܐ ܕܛܢ ܢܣܒ ܕܝܬܩܐ ܕܟܗܢܘܬܐ ܕܠܥܠܡ
55 ܘܝܫܘܥ ܒܕܫܡܠܝ ܡܠܬܐ ܗܘܐ ܕܝܢܐ ܥܠ ܐܝܣܪܐܝܠ
56 ܘܟܠܒ ܒܕܐܣܗܕ ܒܟܢܘܫܬܐ ܢܣܒ ܐܪܥܐ ܕܝܘܪܬܢܐ
57 ܕܘܝܕ ܒܡܪܚܡܢܘܬܗ ܝܪܬ ܬܪܢܘܣ ܕܡܠܟܘܬܐ ܕܠܥܠܡ ܥܠܡܝܢ
58 ܘܐܠܝܐ ܒܕܛܢ ܛܢܢܗ ܕܢܡܘܣܐ ܐܬܥܠܝ ܠܫܡܝܐ
59 ܘܚܢܢܝܐ ܘܥܙܪܝܐ ܘܡܝܫܐܝܠ ܕܗܝܡܢܘ ܐܬܦܨܝܘ ܡܢ ܫܠܗܒܝܬܐ ܕܢܘܪܐ
60 ܘܕܢܝܐܝܠ ܒܦܫܝܛܘܬܗ ܐܬܦܨܝ ܡܢ ܦܘܡܐ ܕܐܪ̈ܝܘܬܐ
61 ܘܗܟܢܐ ܐܬܚܫܒܘ ܕܒܟܠ ܕܪ ܘܕܪ ܟܠ ܐܝܠܝܢ ܕܣܒܪܘ ܒܗ ܠܐ ܐܫܬܦܠܘ ܘܠܐ ܐܬܟܪܗܘ
62 ܘܡܢ ܡ̈ܠܘܗܝ ܕܓܒܪܐ ܥܘܠܐ ܠܐ ܬܕܚܠܘܢ ܡܛܠ ܕܬܫܒܘܚܬܗ ܠܙܒܠܐ ܘܠܬܘܠܥܐ ܗܘܝܐ
63 ܝܘܡܢܐ ܡܬܪܝܡ ܘܠܡܚܪ ܠܐ ܐܝܬܘܗܝ ܡܛܠ ܕܗܦܟ ܠܗ ܠܥܦܪܗ ܘܡܚܫܒܬܗ ܐܒܕܐ
64 ܘܐܢܬܘܢ ܒܢ̈ܝ ܐܬܚܝܠܘ ܘܐܬܥܫܢܘ ܒܢܡܘܣܐ ܡܛܠ ܕܒܗ ܬܫܬܒܚܘܢ
65 ܘܗܐ ܫܡܥܘܢ ܐܚܘܟܘܢ ܝܕܥܢܐ ܕܓܒܪܐ ܗܘ ܕܡܠܟܐ ܘܕܬܪܥܝܬܐ ܠܗ ܗܘܝܬܘܢ ܡܫܬܡܥܝܢ
ܟܠܗܘܢ ܝܘ̈ܡܬܟܘܢ ܘܗܘ ܢܗܘܐ ܠܟܘܢ ܪܫܐ ܘܡܕܒܪܢܐ
66 ܘܝܗܘܕܐ ܡܩܒܝ ܥܫܝܢ ܚܝܠܐ ܡܢ ܛܠܝܘܬܗ ܗܘ ܢܗܘܐ ܠܟܘܢ ܪܫܐ ܘܡܕܒܪܢܐ ܕܩܪ̈ܒܐ ܘܗܘ
ܢܩܪܒ ܩܪ̈ܒܐ ܥܡ ܥܡ̈ܡܐ
67 ܘܐܢܬܘܢ ܩܪܒܘ ܠܘܬܟܘܢ ܠܟܠܗܘܢ ܥܒ̈ܘܕܘܗܝ ܕܢܡܘܣܐ ܘܬܒܥܘ ܬܒܥܬܗ ܕܥܡܟܘܢ
68 ܘܦܪܘܥܘ ܦܘܪܥܢܐ ܠܥܡ̈ܡܐ ܘܚܘܪܘ ܒܦܘܩ̈ܕܢܘܗܝ ܕܢܡܘܣܐ
69 ܘܒܪܟ ܐܢܘܢ ܘܐܬܟܢܫ ܠܘܬ ܐܒܗ̈ܘܗܝ
70 ܘܡܝܬ ܡܬܝܬܐ ܒܫܢܬ ܡܐܐ ܘܐܪܒܥܝܢ ܘܬܡܢܐ ܕܡܠܟܘܬܐ ܘܩܒܪܘܗܝ ܒܢ̈ܘܗܝ ܒܩܒܪܐ
ܕܐܒܗ̈ܘܗܝ ܒܡܘܪܥܝܡ ܘܐܬܐܒܠ ܥܠܘܗܝ ܟܘܠܗ ܐܝܣܪܐܝܠ ܐܒܠܐ ܪܒܐ

Chapter 3

1 ܘܩܡ ܚܠܦܘܗܝ ܒܪܗ ܝܗܘܕܐ ܡܩܒܝ
2 ܘܡܥܕܪܝܢ ܗܘܘ ܠܗ ܟܘܠܗܘܢ ܐܚܘ̈ܗܝ ܘܟܠܗܘܢ ܐܝܠܝܢ ܕܢܩܝܦܝܢ ܗܘܘ ܠܐܒܘܗܝ ܘܡܩܪܒܝܢ
ܗܘܘ ܩܪ̈ܒܘܗܝ ܕܐܝܣܪܐܝܠ ܒܒܘܣܡܐ ܘܒܚܕܘܬܐ
3 ܘܐܘܪܒ ܘܐܣܓܝ ܝܗܘܕܐ ܬܫܒܘܚܬܐ ܠܥܡܗ ܘܠܒܫ ܫܪܝܢܐ ܐܝܟ ܓܢܒܪܐ ܘܐܬܚܙܩ ܒܡ̈ܐܢܝ
ܩܪܒܗ ܘܥܒܕ ܩܪ̈ܒܐ ܘܟܣܝ ܡܫܪ̈ܝܬܐ ܒܪܘܡܚܗ
4 ܘܐܬܕܡܝ ܠܐܪܝܐ ܒܥܒ̈ܕܘܗܝ ܘܐܝܟ ܓܘܪܝܐ ܕܐܪܝܐ ܕܢܗܡ ܠܬܒܪܐ
5 ܘܪܕܦ ܠܥܘ̈ܠܐ ܒܒܛܝܠܘܬܐ ܘܠܐܝܠܝܢ ܕܫܚܩܝܢ ܠܥܡܗ ܐܘܩܕ ܒܫܠܗܒܝܬܐ
6 ܘܥܪܩܘ ܘܐܬܪܗܒܘ ܥܘ̈ܠܐ ܡܢ ܕܚܠܬܗ ܘܟܠܗܘܢ ܦ̈ܠܚܝ ܥܘܠܐ ܐܬܬܙܝܥܘ ܘܐܬܝܗܒ ܦܘܪܩܢܐ
ܒܐܝ̈ܕܘܗܝ
7 ܘܡܪܡܪ̈ ܘܐܥܝܩ ܠܡ̈ܠܟܐ ܣܓ̈ܝܐܐ ܘܚܕܝ ܘܒܣܡ ܠܐܝܣܪܝܠ ܒܥܒ̈ܕܘܗܝ ܘܥܕܡܐ ܠܥܠܡ ܢܗܘܐ
ܕܘܟܪܢܗ ܠܒܘܪܟܬܐ
8 ܘܗܠܟ ܒܡܕܝ̈ܢܬܐ ܕܝܗܘܕܐ ܘܐܘܒܕ ܪ̈ܫܝܥܐ ܡܢܗܝܢ ܘܐܗܦܟ ܪܘܓܙܐ ܡܢ ܐܝܣܪܝܠ
9 ܘܐܫܬܡܗ ܥܕܡܐ ܠܣܘ̈ܦܝܗ ܕܐܪܥܐ ܘܟܢܫ ܡܒܕܪ̈ܐ
10 ܘܟܢܫ ܐܦܠܘܢܝܘܣ ܥܡ̈ܡܐ ܘܡܢ ܫܡܪܝܢ ܚܝܠܐ ܣܓܝܐܐ ܕܢܩܪܒ ܥܡ ܐܝܣܪܝܠ
11 ܘܝܕܥ ܝܗܘܕܐ ܘܢܦܩ ܠܘܩܒܠܗܘܢ ܘܡܚܝܗܝ ܘܐܪܡܝܗ ܘܢܦܠܘ ܡܢܗܘܢ ܩ̈ܛܝܠܐ ܣܓ̈ܝܐܐ
ܘܫܪܟܗܘܢ ܥܪܩܘ
12 ܘܢܣܒܘ ܒܙܬܗܘܢ ܐܦ ܣܝܦܗ ܕܐܦܠܘܢܝܘܣ ܢܣܒ ܝܗܘܕܐ ܘܒܗ ܡܩܪܒ ܗܘܐ ܟܠܗܘܢ ܝܘܡ̈ܬܐ
13 ܘܫܡܥ ܗܝܪܘܢ ܪܫܐ ܕܚܝ̈ܠܘܬܐ ܕܣܘܪܝܐ ܕܟܢܫ ܝܗܘܕܐ ܟܢܘܫܬܐ ܕܡܗܝ̈ܡܢܐ ܠܘܬܗ ܕܢܦܩܝܢ
ܠܩܪܒܐ
14 ܘܐܡܪ ܕܐܥܒܕ ܠܝ ܫܡܐ ܘܐܫܬܒܚ ܒܡ̈ܠܟܘܬܐ ܘܐܩܪܒ ܥܡ ܝܗܘܕܐ ܘܥܡ ܐܝܠܝܢ ܕܥܡܗ ܗܠܝܢ
ܕܡܣܠܝܢ ܡܠܬܗ ܕܡܠܟܐ
15 ܘܐܘܣܦ ܠܡܣܩ ܘܣܠܩܬ ܥܡܗ ܡܫܪܝܬܐ ܪܒܬܐ ܘܥܫܝܢܬܐ ܕܪ̈ܫܝܥܐ ܠܥܘܕܪܢܗ ܠܡܥܒܕ ܦܘܪܥܢܐ
ܒܒ̈ܢܝ ܐܝܣܪܝܠ
16 ܘܡܛܝ ܥܕܡܐ ܠܡܣܩܬܐ ܕܒܝܬ ܚܘܪܢ ܘܢܦܩ ܝܗܘܕܐ ܠܐܘܪܥܗ ܒܐܢܫܐ ܙܥܘܪ̈ܐ
17 ܘܟܕ ܕܝܢ ܚܙܘ ܗܠܝܢ ܕܥܡ ܝܗܘܕܐ ܠܡܫܪܝܬܐ ܕܐܬܝܐ ܠܘܩܒܠܗܘܢ ܐܡܪܘ ܠܝܗܘܕܐ ܐܝܟܢܐ
ܡܫܟܚܝܢ ܐܢܚܢܢ ܕܟܕ ܙܥܘܪ̈ܐ ܐܢܚܢܢ ܢܩܪܒ ܥܡ ܗܢܐ ܟܠܗ ܚܝܠܐ ܥܫܝܢܐ ܘܚܢܢ ܗܐ ܥܝܝܦܝܢ
ܐܢܚܢܢ ܕܠܐ ܠܥܝܣ ܠܢ ܝܘܡܢܐ
18 ܘܐܡܪ ܝܗܘܕܐ ܦܫܝܩܐ ܗܝ ܗܕܐ ܕܢܫܬܠܡܘܢ ܣܓ̈ܝܐܐ ܒܐܝܕܐ ܕܙܥܘܪ̈ܐ ܘܠܝܬ ܟܠܝܬܐ ܩܕܡ
ܥܡܘܪܐ ܕܫܡܝܐ ܠܡܦܪܩ ܒܣ̈ܓܝܐܐ ܐܘ ܒܙܥܘܪ̈ܐ
19 ܡܛܠ ܕܠܐ ܗܘܐ ܒܚܝܠܐ ܣܓܝܐܐ ܗܘܝܐ ܙܟܘܬܐ ܕܩܪܒܐ ܐܠܐ ܡܢ ܫܡܝܐ ܗܘ ܡܬܝܗܒ ܚܝܠܐ
20 ܗܢܘܢ ܐܬܝܢ ܥܠܝܢ ܒܣܘܓܐܐ ܕܚܝܠܐ ܕܥܘܠܐ ܘܕܨܥܪܐ ܕܢܪܝܡܘܢ ܘܢܥܛܘܢ ܠܢ ܘܠܢ̈ܫܝܢ
ܘܠܒ̈ܢܝܢ ܘܢܫܒܘܢܢ
21 ܘܐܢܚܢܢ ܕܝܢ ܡܩܪܒܝܢܢ ܥܠ ܐ̈ܦܝ ܢܦܫ̈ܬܢ ܘܢܡ̈ܘܣܝܢ
22 ܘܡܪܝܐ ܢܫܚܘܩ ܐܢܘܢ ܩܕܡܝܢ ܘܐܢܬܘܢ ܠܐ ܬܕܚܠܘܢ ܡܢܗܘܢ
23 ܘܟܕ ܫܠܝ ܕܝܢ ܝܗܘܕܐ ܡܢ ܕܡܡܠܠ ܫܘܪ ܢܦܠ ܒܗܘܢ ܡܢ ܫܠܝܐ ܘܢܦܠ ܗܝܪܘܢ ܘܡܫܪܝܬܗ
ܩܕܡܘܗܝ
24 ܘܪܕܦܝܢ ܗܘܘ ܠܗ ܕܒܝܬ ܝܗܘܕܐ ܒܡܚܬܬܐ ܕܒܝܬ ܚܘܪܢ ܥܕܡܐ ܠܦܩܥܬܐ ܘܢܦܠܘ ܡܢܗܘܢ ܐܝܟ
ܬܡܢܡܐܐ ܓܒܪ̈ܝܢ ܘܫܪܟܗܘܢ ܥܪܩܘ ܠܐܪܥܐ ܕܦܠܫ̈ܬܝܐ
25 ܘܫܪܝܬ ܕܚܠܬܗ ܕܝܗܘܕܐ ܘܕܐܚ̈ܘܗܝ ܘܙܘܥܬܗܘܢ ܢܦܠܐ ܥܠ ܟܠܗܘܢ ܥܡ̈ܡܐ ܕܚܕܪ̈ܝܗܘܢ
26 ܘܡܛܝ ܫܡܗ ܥܕܡܐ ܠܡܠܟܐ ܘܥܠ ܣܘܥܪ̈ܢܘܗܝ ܕܝܗܘܕܐ ܡܬܢܝܢ ܗܘܘ ܟܠܗܘܢ ܥܡ̈ܡܐ
27 ܘܟܕ ܫܡܥ ܕܝܢ ܐܢܛܝܟܘܣ ܗܠܝܢ ܡ̈ܠܐ ܐܬܚܡܬ ܒܪܘܓܙܐ ܘܫܕܪ ܟܢܫ ܠܟܠܗ ܚܝܠܐ ܕܡܠܟܘܬܗ
ܡܫܪܝܬܐ ܪܒܬܐ ܘܥܫܝܢܬܐ
28 ܘܦܬܚ ܒܝܬ ܓܙܘܗܝ ܘܝܗܒ ܡܘܗ̈ܒܬܐ ܠܚ̈ܝܠܘܗܝ ܠܚܕܐ ܫܢܬܐ ܘܦܩܕ ܠܗܘܢ ܕܢܗܘܘܢ
ܥܬܝܕܝܢ ܘܡܛܝܒܝܢ ܠܟܠ ܨܒܘ
29 ܘܚܙܐ ܕܐܬܒܨܪ ܠܗ ܟܣܦܐ ܡܢ ܒܝܬ ܓܙ̈ܘܗܝ ܘܫܩ̈ܠܝܗ ܕܐܪܥܐ ܙܥܘܪ̈ܝܢ ܡܛܠ ܦܠܓܘܬܐ
ܘܡܚܘܬܐ ܕܥܒܕ ܒܐܪܥܐ ܕܨܒܐ ܕܢܪܝܡ ܢܡܘ̈ܣܐ ܕܐܒܗܝ̈ܗܘܢ ܕܡܢ ܩܕܝܡ
30 ܘܕܚܠ ܕܠܡܐ ܠܐ ܢܫܬܟܚ ܠܗ ܠܡܬܠ ܙܒܢܬܐ ܘܬܪ̈ܬܝܢ ܡܛܠ ܕܡܣܓܐ ܗܘܐ ܓܝܪ ܠܡܬܠ ܒܐܝܕܐ
ܪܒܬܐ ܝܬܝܪ ܡܢ ܡ̈ܠܟܐ ܕܡܢ ܩܕܡܘܗܝ
31 ܒܢܦܫܗ ܕܝܢ ܣܓܝ ܡܬܬܥܝܩ ܗܘܐ ܘܐܬܚܫܒ ܐܢܛܝܟܘܣ ܕܢܐܙܠ ܠܦܪܣ ܘܕܢܣܒ ܫܩ̈ܠܝܗ ܕܐܪܥܐ
ܘܠܡܟܢܫܘ ܟܣܦܐ ܣܓܝܐܐ
32 ܘܫܒܩ ܠܠܘܣܝܐ ܓܒܪܐ ܡܫܒܚܐ ܕܡܢ ܓܢܣܐ ܗܘܐ ܕܡܠܟܘܬܐ ܥܠ ܥܒ̈ܝܕܬܐ ܕܡܠܟܐ ܡܢ ܢܗܪܐ
ܦܪܬ ܘܥܕܡܐ ܠܬܚܘ̈ܡܝܗ ܕܡܨܪܝܢ
33 ܘܠܡܪܒܝܘ ܠܒܪܗ ܐܢܛܝܟܘܣ ܥܕܡܐ ܕܢܗܦܘܟ ܘܢܐܬܐ
34 ܘܐܫܠܡ ܠܗ ܦܝ̈ܠܐ ܘܦܠܓܗ ܕܚܝܠܗ ܘܦܩܕܗ ܥܠ ܟܠܡܕܡ ܕܨܒܐ ܗܘܐ ܘܥܠ ܥܡܘܪ̈ܝܗ ܕܝܗܘܕܐ
ܘܕܐܘܪܫܠܡ
35 ܠܡܫܕܪܘ ܥܠܝܗܘܢ ܚܝܠܐ ܠܡܥܛܐ ܘܠܡܓܡܪܘ ܚܝܠܗ ܕܐܝܣܪܐܝܠ ܘܠܡܘܒܕܘ ܫܪܟܗ ܕܐܘܪܫܠܡ
ܘܠܡܪܡܘ ܕܘܟܪܢܗܘܢ ܡܢ ܐܬܪܐ
36 ܘܠܡܘܬܒܘ ܒܢ̈ܝ ܢܘܟܪ̈ܝܐ ܒܟܠ ܬܚܘ̈ܡܝܗܘܢ ܘܠܡܘܪܬܘ ܐܪܥܗܘܢ
37 ܘܡܠܟܐ ܕܒܪ ܦܠܓܗ ܕܚܝܠܐ ܗܘ ܕܐܫܬܚܪ ܘܫܩܠ ܡܢ ܐܢܛܝܘܟܝܐ ܡܕܝܢܬܐ ܕܡܠܟܘܬܗ ܒܫܢܬ
ܡܐܐ ܘܐܪܒܥܝܢ ܘܫܒܥ ܘܥܒܪ ܠܢܗܪܐ ܦܪܬ ܘܡܗܠܟ ܗܘܐ ܒܐܪ̈ܥܬܐ ܥ̈ܠܝܬܐ
38 ܘܓܒܐ ܠܘܣܝܐ ܠܦܛܘܠܡܐܘܣ ܒܪܗ ܕܕܘܪܡܝܘܣ ܘܠܢܝܩܢܘܪ ܘܠܓܘܪܓܝܐ ܐܢܫܐ ܚܝ̈ܠܬܢܐ ܡܢ
ܪ̈ܚܡܘܗܝ ܕܡܠܟܐ
39 ܘܫܕܪ ܥܡܗܘܢ ܐܪܒܥܝܢ ܐ̈ܠܦܝܢ ܪ̈ܓܠܝܐ ܘܫܒܥܐ ܐ̈ܠܦܝܢ ܦܪ̈ܫܐ ܠܡܐܙܠ ܠܐܪܥܐ ܕܝܗܘܕܐ
ܠܡܚܒܠܘܬܗ ܐܝܟ ܡܠܬܗ ܕܡܠܟܐ
40 ܘܫܩܠܘ ܕܒܝܬ ܦܛܘܠܡܐܘܣ ܥܡ ܟܠܗ ܚܝܠܗܘܢ ܘܐܬܘ ܘܫܪܘ ܥܠ ܓܢܒ ܥܡܐܘܣ ܒܐܪܥܐ ܕܦܩܥܬܐ
41 ܘܫܡܥܘ ܬܓܪ̈ܝܗ ܕܐܪܥܐ ܫܡܥܗܘܢ ܘܢܣܒܘ ܟܣܦܐ ܘܕܗܒܐ ܣܓܝܐܐ ܘܩܘ̈ܕܐ ܘܣܘ̈ܛܡܐ ܘܐܬܘ
ܠܡܫܪܝܬܐ ܠܡܣܒ ܠܒ̈ܢܝ ܐܝܣܪܝܠ ܠܥܒ̈ܕܐ ܘܐܬܬܘܣܦ ܥܠܝܗܘܢ ܚܝܠܐ ܕܣܘܪܝܐ ܘܥܡܐ
ܕܦܠܫ̈ܬܝܐ
42 ܘܚܙܐ ܝܗܘܕܐ ܘܐܚ̈ܘܗܝ ܕܣ̈ܓܝ ܒܝܫ̈ܬܐ ܘܚܝܠܐ ܟܪܟ ܠܬܚܘ̈ܡܝܗܘܢ ܘܝܠܦܘ ܐܦ ܡ̈ܠܘܗܝ
ܕܡܠܟܐ ܗܠܝܢ ܕܦܩܕ ܡܛܠ ܥܡܐ ܕܢܘܒܕܘܢ ܘܢܥܛܘܢܝܗܝ
43 ܘܐܡܪܘ ܓܒܪ ܠܩܪܝܒܗ ܢܩܝܡ ܣܘܚܦܗ ܕܥܡܢ ܘܢܩܪܒ ܥܠ ܐ̈ܦܝ ܥܡܢ ܘܩܘ̈ܕܫܝܢ
44 ܘܐܬܟܢܫܬ ܟܢܘܫܬܗܘܢ ܕܗܘܬ ܡܛܝܒܐ ܠܩܪܒܐ ܘܠܡܨܠܝܘ ܘܠܡܫܐܠ ܪ̈ܚܡܐ ܘܚܢܢܐ
45 ܐܘܪܫܠܡ ܕܝܢ ܐܝܬܝܗ ܗܘܬ ܚܪܒܬܐ ܕܠܐ ܝܬܒܐ ܘܠܝܬ ܕܥܐܠ ܘܢܦܩ ܒܗ ܡܢ ܝ̈ܠܕܝܗ ܘܒܝܬ
ܡܩܕܫܗ ܡܬܕܝܫ ܗܘܐ ܘܒ̈ܢܝ ܢܘܟܪ̈ܝܐ ܝܬܒܝܢ ܗܘܘ ܒܝܬ ܡܪܕܗ ܘܗܘܬ ܒܝܬ ܡܫܪܝܐ ܠܥܡ̈ܡܐ
ܘܐܫܬܩܠܬ ܚܕܘܬܐ ܡܢ ܝܥܩܘܒ ܘܓܡܪܘ ܡܢܗ ܩܝ̈ܬܪܐ ܘܟܢܪ̈ܐ
46 ܘܐܬܟܢܫܘ ܘܥܠܘ ܠܡܨܦܝܐ ܠܘܩܒܠ ܐܘܪܫܠܡ ܡܛܠ ܕܒܝܬ ܨܠܘܬܐ ܗܘܬ ܡܢ ܩܕܝܡ ܡܨܦܝܐ
ܠܐܝܣܪܝܠ
47 ܘܨܡܘ ܒܗܘ ܝܘܡܐ ܘܐܬܟܣܝܘ ܣܩ̈ܐ ܘܐܪܡܝܘ ܥܦܪܐ ܥܠ ܪ̈ܫܝܗܘܢ ܘܣܕܩܘ ܡܐܢ̈ܝܗܘܢ
48 ܘܦܪܣܘ ܟܪܟܗ ܕܢܡܘܣܐ ܘܩܒܠܝܢ ܗܘܘ ܩܕܡ ܩܕܝܫܐ ܥܠ ܥܡ̈ܡܐ ܕܐܠܨܝܢ ܗܘܘ ܠܗܘܢ
ܕܢܬܕܒܪܘܢ ܒܕܡܘܬܗܘܢ
49 ܘܐܝܬܝܘ ܡܐ̈ܢܝ ܟܗܢܘܬܐ ܘܪܫ ܥ̈ܠܠܬܐ ܘܡܥܣܪ̈ܐ ܘܐܩܝܡܘ ܠܢܙܝܪ̈ܐ ܗܢܘܢ ܕܡܠܝܘ
ܝܘ̈ܡܬܐ ܕܢܙܝܪܘܬܗܘܢ
50 ܘܓܥܘ ܠܘܬ ܥܡܘܪܐ ܕܫܡܝܐ ܘܐܡܪܘ ܡܢܐ ܢܥܒܕ ܠܗܘܢ ܠܗܠܝܢ ܐܘ ܠܐܝܟܐ ܢܘܒܠ ܐܢܘܢ
51 ܘܗܐ ܒܝܬ ܡܩܕܫܟ ܡܬܕܝܫ ܘܡܣܬܝܒ ܘܟܗ̈ܢܝܟ ܒܐܒܠܐ ܘܒܡܘܟܟܐ ܐܝܬܝܗܘܢ
52 ܘܗܐ ܥܡ̈ܡܐ ܐܬܟܢܫܘ ܥܠܝܢ ܕܢܪܝܡܘܢܢ ܐܢܬ ܝܕܥ ܐܢܬ ܡܕܡ ܕܡܬܚܫܒܝܢ ܥܠܝܢ
53 ܐܝܟܢܐ ܡܫܟܚܝܢ ܐܢܚܢܢ ܕܢܩܘܡ ܠܘܩܒܠܗܘܢ ܐܢ ܗܘ ܕܐܢܬ ܠܐ ܡܥܕܪ ܐܢܬ ܠܢ
54 ܘܩܪܘ ܒܩܪ̈ܢܬܐ ܘܓܥܘ ܒܩܠܐ ܪܡܐ
55 ܘܡܢ ܒܬܪ ܗܠܝܢ ܐܩܝܡ ܝܗܘܕܐ ܡܕܒܪ̈ܢܐ ܠܥܡܐ ܪ̈ܒܝ ܐ̈ܠܦܐ ܘܪ̈ܒܝ ܡܐ̈ܘܬܐ ܘܪ̈ܒܝ
ܚܡܫܝܢ
56 ܘܐܡܪ ܠܐܝܠܝܢ ܕܒܢܝܢ ܠܗܘܢ ܒܬ̈ܐ ܘܡܟܝܪ̈ܢ ܠܗܘܢ ܢܫ̈ܐ ܘܢܨܝܒܝܢ ܠܗܘܢ ܟܪ̈ܡܐ
ܘܠܕܚܘ̈ܠܬܢܐ ܕܢܗܦܘܟ ܐܢܫ ܠܒܝܬܗ ܐܝܟ ܕܐܡܪ ܢܡܘܣܐ
57 ܘܫܩܠܬ ܡܫܪܝܬܐ ܘܫܪܬ ܡܢ ܬܝܡܢܝܗ ܕܥܡܐܘܣ
58 ܘܐܡܪ ܝܗܘܕܐ ܐܬܚܙܩܘ ܘܗܘܘ ܒܢ̈ܝ ܚܝܠܐ ܘܗܘܘ ܡܛܝܒܝܢ ܠܨܦܪܐ ܠܡܩܪܒܘ ܥܡ ܗܠܝܢ
ܥܡ̈ܡܐ ܕܐܬܟܢܫܘ ܥܠܝܢ ܕܢܪܝܡܘܢܢ ܘܠܒܝܬ ܡܩܕܫܢ
59 ܡܛܠ ܕܦܩܚ ܗܘ ܠܢ ܕܢܡܘܬ ܒܩܪܒܐ ܐܘ ܕܢܚܙܐ ܒܒܝܫܬܗ ܕܥܡܢ ܘܕܡܩܕܫܢ
60 ܘܐܝܟ ܕܐܝܬ ܨܒܝܢܐ ܩܕܡ ܥܡܘܪܐ ܕܫܡܝܐ ܗܟܘܬ ܢܥܒܕ

Chapter 4

1 ܘܕܒܪ ܓܘܪܓܝܐ ܥܡܗ ܚܡܫܐ ܐ̈ܠܦܝܢ ܪ̈ܓܠܝܝܢ ܘܐܠܦܐ ܕܓܪ̈ܬܝܐ ܕܦܪ̈ܫܐ ܘܫܩܠܬ ܡܫܪܝܬܗ
ܒܠܠܝܐ
2 ܐܝܟ ܕܢܪܡܘܢ ܥܠ ܡܫܪܝܬܗ ܕܝܗܘܕܐ ܒܠܠܝܐ ܘܢܩܛܠܘܢ ܐܢܘܢ ܡܢ ܫܠܝܐ ܘܐܝܠܝܢ ܕܝܬܒܝܢ
ܗܘܘ ܒܝܬ ܡܪܕܐ ܗܢܘܢ ܗܘܘ ܠܗܘܢ ܡܕܒܪ̈ܢܐ
3 ܘܫܡܥ ܝܗܘܕܐ ܘܫܩܠ ܗܘ ܘܚ̈ܝܠܬܢܐ ܕܥܡܗ ܠܡܪܡܝܘ ܥܠ ܚܝܠܗ ܕܡܠܟܐ ܕܒܥܡܐܘܣ
4 ܥܕ ܡܒܕܪ ܗܘܐ ܚܝܠܗ ܡܢ ܡܫܪܝܬܐ
5 ܘܐܬܐ ܓܘܪܓܝܐ ܠܡܫܪܝܬܐ ܕܝܗܘܕܐ ܘܠܐܢܫ ܠܐ ܐܫܟܚ ܘܦܩܕ ܗܘܐ ܠܗܘܢ ܒܛܘܪ̈ܐ ܡܛܠ
ܕܐܡܪ ܗܘܐ ܕܥܪܩܘ ܠܗܘܢ ܗܠܝܢ ܡܢܢ
6 ܘܟܕ ܗܘܐ ܨܦܪܐ ܐܬܚܙܝ ܝܗܘܕܐ ܒܦܩܥܬܐ ܒܬܠܬܐ ܐ̈ܠܦܝܢ ܪ̈ܓܠܝܝܢ ܘܠܝܬ ܗܘܐ ܥܠܝܗܘܢ
ܐܠܐ ܐܢ ܪ̈ܘܡܚܐ ܘܡ̈ܓܢܐ ܒܠܚܘܕ ܐܝܟ ܕܨܒܝܢ ܗܘܘ
7 ܘܚܙܘ ܡܫܪܝܬܐ ܕܥܡ̈ܡܐ ܡܫܪܝܬܐ ܥܫܝܢܬܐ ܟܕ ܡܚܙܩܐ ܒܙܝܢܐ ܘܚܕܝܪ̈ܝܢ ܠܗ ܦܪ̈ܫܐ
ܘܗܢܘܢ ܡܠܦܝܢ ܗܘܘ ܩܪܒܐ
8 ܘܐܡܪ ܝܗܘܕܐ ܠܓܒܪ̈ܐ ܕܥܡܗ ܠܐ ܬܕܚܠܘܢ ܡܢ ܣܘܓܐܗܘܢ ܘܡܢ ܛܘܝܒܗܘܢ ܠܐ ܬܬܪܗܒܘܢ
9 ܐܬܕܟܪܘ ܐܝܟܢܐ ܐܬܦܪܩܘ ܐܒ̈ܗܝܢ ܒܝܡܐ ܕܣܘܦ ܟܕ ܪ̈ܕܦ ܗܘܐ ܠܗܘܢ ܦܪܥܘܢ ܒܚܝܠܐ ܪܒܐ
10 ܘܗܫܐ ܢܓܥܐ ܠܘܬ ܥܡܘܪܐ ܕܫܡܝܐ ܕܠܡܐ ܢܪܚܡ ܥܠܝܢ ܘܢܬܕܟܪ ܡܪܝܐ ܕܝܬܩܐ ܕܐ̈ܒܗܝܢ
ܘܢܫܚܩܝܗ ܠܗܕܐ ܡܫܪܝܬܐ ܩܕܡܝܢ ܝܘܡܢܐ
11 ܘܢܕܥܘܢ ܟܠܗܘܢ ܥܡ̈ܡܐ ܕܐܝܬܘܗܝ ܡܢ ܕܦܪܩ ܘܡܦܨܐ ܠܐܝܣܪܝܠ
12 ܘܫܩܠܘ ܦܠܫ̈ܬܝܐ ܥܝ̈ܢܝܗܘܢ ܘܚܙܘ ܐܢܘܢ ܕܐܬܝܢ ܠܐܘܪܥܗܘܢ
13 ܘܢܦܩܘ ܡܢ ܡܫܪ̈ܝܬܗܘܢ ܠܩܪܒܐ ܘܩܪܘ ܒܩܪ̈ܢܬܐ ܕܒܝܬ ܝܗܘܕܐ
14 ܘܝܗܒܘ ܥܠܝܗܘܢ ܘܐܬܬܒܪܘ ܥܡ̈ܡܐ ܘܥܪܩܘ ܠܦܩܥܬܐ
15 ܫܪܟܐ ܕܝܢ ܕܐܫܬܚܪܘ ܢܦܠܘ ܒܚܪܒܐ ܘܪܕܦܘ ܐܢܘܢ ܥܕܡܐ ܠܓܙܪ ܘܥܕܡܐ ܠܦܩܥܬܐ ܕܐܕܘܡ
ܘܥܕܡܐ ܠܥܐܙܐ ܘܥܕܡܐ ܠܝܡܢܝܢ ܘܢܦܠܘ ܡܢܗܘܢ ܐܝܟ ܬܠܬܐ ܐ̈ܠܦܝܢ ܓܒܪ̈ܝܢ
16 ܘܗܦܟ ܝܗܘܕܐ ܘܚܝܠܗ ܡܢ ܒܬܪܗܘܢ ܕܪܕܦܝܢ ܗܘܘ ܠܗܘܢ
17 ܘܐܡܪ ܠܥܡܐ ܠܐ ܬܬܪܓܪܓܘܢ ܠܒܙܬܐ ܡܛܠ ܕܥܕܟܝܠ ܩܪܒܐ ܩܝܡ ܩܕܡܝܢ
18 ܘܓܘܪܓܝܐ ܘܚܝܠܗ ܒܛܘܪ̈ܐ ܐܢܘܢ ܘܩܪܝܒܝܢ ܐܢܘܢ ܠܢ ܐܠܐ ܩܘܡܘ ܗܫܐ ܠܘܩܒܠ
ܒܥ̈ܠܕܒܒܝܢ ܘܐܩܪܒܘ ܥܡܗܘܢ ܘܡܢ ܒܬܪ ܗܠܝܢ ܬܣܒܘܢ ܒܙܬܐ ܒܦܪܗܣܝܐ
19 ܘܥܕ ܝܗܘܕܐ ܡܡܠܠ ܗܠܝܢ ܐܕܝܩܘ ܡܢ ܛܘܪܐ ܡܢ ܐܝܠܝܢ ܕܐܝܬ ܗܘܘ ܥܡ ܓܘܪܓܝܐ
20 ܘܚܙܘ ܕܐܙܕܟܝ ܠܗ ܘܕܒܝܬ ܝܗܘܕܐ ܡܘܩܕܝܢ ܗܘܘ ܡܫܪ̈ܝܬܗܘܢ ܬܢܢܐ ܓܝܪ ܕܡܬܚܙܐ ܗܘܐ
ܗܘ ܡܘܕܥ ܗܘܐ ܡܕܡ ܕܗܘܐ
21 ܘܟܕ ܚܙܘ ܕܝܢ ܗܠܝܢ ܕܚܠܘ ܣܓܝ ܘܬܘܒ ܕܚܙܘ ܠܡܫܪܝܬܗ ܕܝܗܘܕܐ ܒܦܩܥܬܐ ܕܡܛܝܒܐ
ܠܩܪܒܐ
22 ܘܥܪܩܘ ܟܠܗܘܢ ܠܐܪܥܐ ܕܦܠܫ̈ܬܝܐ
23 ܘܗܦܟ ܝܗܘܕܐ ܥܠ ܒܙܬܗ ܕܡܫܪܝܬܐ ܘܢܣܒ ܕܗܒܐ ܣܓܝܐܐ ܘܟܣܦܐ ܘܟܐ̈ܦܐ ܛܒ̈ܬܐ
ܕܝܗܩܢܬܘܢ ܘܐܪܓܘܢܐ ܕܝܡܐ ܘܥܘܬܪܐ ܪܒܐ
24 ܘܗܦܟܘ ܘܡܫܒܚܝܢ ܗܘܘ ܘܡܘܕܝܢ ܠܡܪܝܐ ܕܒܫܡܝܐ ܕܛܒ ܗܘ ܘܠܥܠܡ ܪ̈ܚܡܘܗܝ
25 ܘܗܘܐ ܦܘܪܩܢܐ ܠܐܝܣܪܐܝܠ ܒܗܘ ܝܘܡܐ
26 ܫܪܟܐ ܕܝܢ ܕܐܫܬܚܪܘ ܡܢ ܦܠܫ̈ܬܝܐ ܐܬܘ ܘܚܘܝܘ ܠܠܘܣܝܐ ܡܕܡ ܕܓܕܫ
27 ܗܘ ܕܝܢ ܟܕ ܫܡܥ ܐܬܪܫܠ ܘܐܬܬܥܝܩ ܣܓܝ ܕܠܐ ܗܘܐ ܐܝܟ ܕܨܒܐ ܗܘܐ ܗܟܘܬ ܗܘܝܗܝ
ܠܐܝܣܪܝܠ ܘܠܐ ܗܘܐ ܐܝܟ ܕܦܩܕ ܡܠܟܐ ܗܟܘܬ ܥܒܕ
28 ܘܠܒܬܪܗ ܕܫܢܬܐ ܟܢܫ ܠܘܣܝܐ ܓܒܪ̈ܐ ܡܓܒ̈ܝܐ ܫܬܝܢ ܐ̈ܠܦܝܢ ܘܚܡܫܐ ܐ̈ܠܦܝܢ ܦܪ̈ܫܐ
ܐܝܟ ܕܝܩܪܒܘܢ ܥܡ ܐܝܣܪܐܝܠ
29 ܘܐܬܘ ܠܐܕܘܡ ܘܫܪܘ ܒܒܝܬ ܫܘܪ̈ܐ ܘܐܪܥ ܐܢܘܢ ܝܗܘܕܐ ܒܥܣܪܐ ܐ̈ܠܦܝܢ ܓܒܪ̈ܝܢ
30 ܘܚܙܐ ܡܫܪܝܬܐ ܕܒܥܠܕܒܒܝܗܘܢ ܡܫܪܝܬܐ ܥܫܝܢܬܐ ܘܨܠܝ ܘܐܡܪ ܒܪܝܟ ܐܢܬ ܗܘ ܦܪܘܩܗ
ܕܐܝܣܪܐܝܠ ܗܘ ܕܫܚܩ ܬܘܟܠܢܗ ܕܓܢܒܪܐ ܒܐܝܕܗ ܕܕܘܝܕ ܥܒܕܟ ܘܐܫܠܡܬ ܡܫܪܝܬܐ ܕܦܠܫ̈ܬܝܐ
ܒܐܝܕܗ ܕܝܘܢܬܢ ܒܪ ܫܐܘܠ ܘܕܫܩܠ ܡܐ̈ܢܘܗܝ
31 ܐܦ ܗܫܐ ܚܒܘܫ ܡܫܪܝܬܐ ܗܕܐ ܒܐܝܕܗ ܕܥܡܟ ܐܝܣܪܝܠ ܘܢܒܗܬܘܢ ܒܚܝܠܗܘܢ ܘܒܦܪ̈ܫܝܗܘܢ
32 ܘܐܪܡܐ ܥܠܝܗܘܢ ܕܚܠܬܐ ܘܫܚܘܩ ܥܘܫܢܐ ܕܚܝܠܗܘܢ ܘܢܬܬܙܝܥܘܢ ܒܬܒܪܗܘܢ
33 ܐܪܡܐ ܐܢܘܢ ܒܪ̈ܘܡܚܐ ܕܚܒ̈ܝܒܝܟ ܘܢܫܒܚܘܢܟ ܟܠܗܘܢ ܝܕ̈ܥܝ ܫܡܟ ܒܬܫܒܘܚܬܐ
34 ܘܐܩܪܒܘ ܚܕ ܥܡ ܚܕ ܘܢܦܠܘ ܡܢ ܡܫܪܝܬܗ ܕܠܘܣܝܐ ܐܝܟ ܚܡܫܐ ܐ̈ܠܦܝܢ ܓܒܪ̈ܝܢ ܘܐܬܬܒܪܘ
ܩܕܡܝܗܘܢ
35 ܘܟܕ ܚܙܐ ܕܝܢ ܠܘܣܝܐ ܕܐܙܕܟܝܬ ܠܗ ܡܫܪܝܬܗ ܘܐܬܥܫܢܬ ܡܫܪܬܗ ܕܝܗܘܕܐ ܘܕܥܬܝܕܝܢ
ܐܢܘܢ ܓܢܒܪܐܝܬ ܕܢܡܘܬܘܢ ܐܘ ܕܢܚܘܢ ܫܩܠ ܡܢ ܬܡܢ ܘܐܙܠ ܠܗ ܠܐܢܛܝܘܟܝܐ ܘܟܢܫ ܠܗ ܚܝܠܐ
ܣܓܝܐܐ ܘܥܬܕ ܢܦܫܗ ܘܡܬܚܫܒ ܗܘܐ ܕܬܘܒ ܢܣܩ ܥܠ ܝܗܘܕܐ
36 ܐܡܪ ܕܝܢ ܝܗܘܕܐ ܘܐܚ̈ܘܗܝ ܗܐ ܐܬܬܒܪܘ ܒܥ̈ܠܕܒܒܝܢ ܢܣܩ ܘܢܕܟܐ ܒܝܬ ܡܩܕܫܐ
ܘܢܚܕܬܝܘܗܝ
37 ܘܐܬܟܢܫܬ ܟܠܗ ܡܫܪܝܬܐ ܘܣܠܩܘ ܠܛܘܪܐ ܕܨܗܝܘܢ
38 ܘܚܙܘ ܠܒܝܬ ܡܩܕܫܐ ܕܡܚܪܒ ܘܠܡܕܒܚܐ ܕܚܪܒ ܘܠܬܪ̈ܥܐ ܕܡܘܩܕܝܢ ܘܒܕܪ̈ܐ ܕܝܥܘ ܐ̈ܝܠܢܐ
ܐܝܟ ܕܒܥܒܐ ܐܘ ܐܝܟ ܕܒܚܕ ܡܢ ܛܘܪ̈ܐ ܘܟܠܗܘܢ ܬܨܒ̈ܥܬܐ ܕܡܣܚܦܝܢ
39 ܘܨܪܝܘ ܢܚ̈ܬܝܗܘܢ ܘܐܪܩܕܘ ܡܪܩܘܕܬܐ ܪܒܬܐ ܘܐܪܡܝܘ ܥܦܪܐ ܥܠ ܪ̈ܫܝܗܘܢ
40 ܘܢܦܠܘ ܥܠ ܐ̈ܦܝܗܘܢ ܥܠ ܐܪܥܐ ܘܩܪܘ ܒܩܪ̈ܢܬܐ ܐܝܕܝ̈ܥܬܐ ܘܓܥܘ ܠܘܬ ܥܡܘܪܐ ܕܫܡܝܐ
41 ܗܝܕܝܢ ܦܩܕ ܝܗܘܕܐ ܘܐܩܝܡ ܓܒܪ̈ܐ ܕܢܬܟܬܫܘܢ ܘܢܩܪܒܘܢ ܥܡ ܐܝܠܝܢ ܕܝܬܒܝܢ ܒܚ̈ܣܢܐ
ܥܕܡܐ ܕܢܕܟܐ ܗܘ ܠܒܝܬ ܡܩܕܫܐ
42 ܘܓܒܐ ܟܗ̈ܢܐ ܕܠܝܬ ܒܗܘܢ ܡܘܡܐ ܘܡܨܛܒܝܢ ܒܢܡܘܣܐ
43 ܘܕܟܝ ܠܒܝܬ ܡܩܕܫܐ ܘܢܣܒ ܟܐ̈ܦܐ ܕܛܡܐܘܬܐ ܘܣܡ ܐܢܝܢ ܒܐܬܪܐ ܛܡܐܐ
44 ܘܐܬܡܠܟܘ ܥܠ ܡܕܒܚܐ ܕܩܘܪܒܢܐ ܗܘ ܕܐܣܬܝܒ ܕܡܢܐ ܢܥܒܕܘܢ ܠܗ
45 ܘܢܦܠܬ ܠܗܘܢ ܡܚܫܒܬܐ ܛܒܬܐ ܕܢܫܪܘܢܝܗܝ ܕܕܠܡܐ ܡܢ ܡܬܘܡ ܢܗܘܐ ܠܗܘܢ ܠܚܣܕܐ ܡܛܠ
ܕܣܝܒܘܗܝ ܗܘܘ ܥܡ̈ܡܐ ܘܫܪܐܘܗܝ ܠܡܕܒܚܐ
46 ܘܣܡܘ ܟܐ̈ܦܘܗܝ ܒܐܬܪܐ ܝܕܝܥܐ ܥܠ ܓܢܒ ܚܕܪ̈ܘܗܝ ܕܒܝܬܐ ܥܕܡܐ ܕܢܐܬܐ ܢܒܝܐ ܘܢܐܡܪ
ܕܡܢܐ ܢܗܘܐ ܠܗܝܢ
47 ܘܢܣܒܘ ܟܐ̈ܦܐ ܡܫܠܡ̈ܬܐ ܐܝܟ ܕܟܬܝܒ ܒܢܡܘܣܐ ܘܒܢܘ ܠܡܕܒܚܐ ܐܝܟ ܕܡܢ ܩܕܝܡ
48 ܘܒܢܘ ܠܒܝܬ ܡܩܕܫܐ ܘܠܟܠܗ ܓܘܗ ܕܒܝܬܐ ܘܠܕܪ̈ܐ ܩܕܫܘ
49 ܘܥܒܕܘ ܡܐ̈ܢܝ ܩܘܕܫܐ ܚܕ̈ܬܐ ܘܐܥܠܘ ܡܢܪܬܐ ܘܡܕܒܚܐ ܕܒܣ̈ܡܐ ܘܦܬܘܪܐ ܠܗܝܟܠܐ
50 ܘܕܒܚܘ ܥܠ ܡܕܒܚܐ ܘܐܢܗܪܘ ܫܪ̈ܓܐ ܕܥܠ ܡܢܪܬܐ ܘܡܢܗܪܝܢ ܗܘܘ ܒܗܝܟܠܐ
51 ܘܣܡܘ ܥܠ ܦܬܘܪܐ ܠܚܡܐ ܘܬܠܘ ܐ̈ܦܝ ܬܪ̈ܥܐ ܘܫܠܡܘ ܟܘܠܗܘܢ ܥܒ̈ܕܝܗܘܢ
52 ܘܩܕܡܘ ܠܨܦܪܗ ܕܝܘܡܐ ܒܚܡܫܐ ܘܥܣܪܝܢ ܒܝܪܚܐ ܕܬܫܥܐ ܕܐܝܬܘܗܝ ܟܢܘܢ ܩܕܝܡ ܒܫܢܬ ܡܐܐ
ܘܐܪܒܥܝܢ ܘܬܡܢܐ ܫ̈ܢܝܢ ܕܡܠܟܘܬܐ
53 ܘܐܣܩܘ ܩܘܪ̈ܒܢܐ ܐܝܟ ܢܡܘܣܐ ܥܠ ܡܕܒܚܐ ܕܝܩ̈ܕܐ ܗܘ ܚܕܬܐ ܕܥܒܕܘ ܗܘܘ
54 ܐܝܟ ܝܘ̈ܡܬܐ ܘܐܝܟ ܙܒ̈ܢܐ ܗܢܘܢ ܕܣܝܒܘܗܝ ܗܘܘ ܥܡ̈ܡܐ ܒܗ ܒܗܘ ܝܘܡܐ ܗܘܐ ܚܘܕܬܗ
ܒܡܙܡܘܪ̈ܐ ܘܒܩܝܬܪ̈ܐ ܘܒܟܢܪ̈ܐ
55 ܘܢܦܠܘ ܟܠܗ ܥܡܐ ܥܠ ܐ̈ܦܝܗܘܢ ܘܣܓܕܘ ܘܒܪܟܘ ܠܥܡܘܪܐ ܕܫܡܝܐ ܗܘ ܕܬܩܢ ܘܛܝܒ
ܐܘܪܚܗܘܢ
56 ܘܥܒܕܘ ܚܘܕܬܗ ܕܡܕܒܚܐ ܬܡܢܝܐ ܝܘ̈ܡܝܢ ܘܩܪܒܘ ܕܒ̈ܚܐ ܒܒܘܣܡܐ ܘܕܒܚܘ ܕܒ̈ܚܐ
ܕܦܘܪܩܢܐ ܘܕܬܫܒܘܚܬܐ
57 ܘܨܒܬܘ ܩܕܡ ܐ̈ܦܝ ܗܝܟܠܐ ܒܟ̈ܠܝܠܐ ܕܕܗܒܐ ܘܒܡ̈ܓܢܐ ܘܚܕܬܘ ܬܪ̈ܥܐ ܘܟܠܗܘܢ ܡܐ̈ܢܝ
ܬܨܒܝܬܐ
58 ܘܗܘܐ ܒܘܣܡܐ ܪܒܐ ܘܚܕܘܬܐ ܣܓܝܐܬܐ ܠܥܡܐ ܘܗܦܟ ܚܣܕܐ ܕܥܡ̈ܡܐ
59 ܘܐܩܝܡ ܝܗܘܕܐ ܘܐܚ̈ܘܗܝ ܘܟܠܗ ܟܢܘܫܬܐ ܕܐܝܣܪܐܝܠ ܕܢܗܘܘܢ ܗܘܝܢ ܝܘܡ̈ܬܐ ܕܚܘܕܬܗ
ܕܡܕܒܚܐ ܒܙܒܢܗܘܢ ܡܢ ܫܢܐ ܠܫܢܐ ܬܡܢܝܐ ܝܘ̈ܡܝܢ ܡܢ ܚܡܫܐ ܘܥܣܪܝܢ ܒܟܢܘܢ ܩܕܝܡ ܒܚܕܘܬܐ
ܘܒܒܘܣܡܐ
60 ܘܒܢܘ ܒܗܘ ܙܒܢܐ ܠܛܘܪܐ ܕܨܗܝܘܢ ܟܕ ܚܕܪ̈ ܒܫܘܪ̈ܐ ܪ̈ܡܐ ܘܒܡ̈ܓܕܠܐ ܚܣ̈ܝܢܐ ܕܠܡܐ
ܡܢ ܡܬܘܡ ܢܐܬܘܢ ܥܡ̈ܡܐ ܘܢܕܘܫܘܢܝܗܝ ܐܝܟ ܕܥܒܕܘ ܡܢ ܩܕܝܡ
61 ܘܣܡܘ ܬܡܢ ܚܝܠܐ ܕܗܘܐ ܢܛܪ ܠܗ ܘܐܥܫܢܗ ܠܒܝܬ ܫܘܪ̈ܐ ܕܢܗܘܐ ܐܝܬ ܠܗ ܠܥܡܐ ܚܣ̈ܢܐ
ܠܘܩܒܠ ܐܕܘܡ

Chapter 5

1 ܘܗܘܐ ܕܟܕ ܫܡܥܘ ܥܡ̈ܡܐ ܕܒܚܕܪ̈ܝܗܘܢ ܕܐܬܒܢܝ ܡܕܒܚܐ ܘܐܬܚܕܬ ܒܝܬ ܡܩܕܫܐ ܐܝܟ ܕܡܢ
ܩܕܝܡ ܐܬܚܡܬܘ ܣܓܝ
2 ܘܐܬܚܫܒܘ ܕܢܣܩܘܢ ܢܥܛܘܢܝܗܝ ܠܙܪܥܗ ܕܝܥܩܘܒ ܗܢܘܢ ܕܥܡܪܝܢ ܒܝܢܬܗܘܢ ܘܫܪܝܘ ܡܩܛܠܝܢ
ܘܚܪܒܝܢ ܒܥܡܐ
3 ܘܡܩܪܒ ܗܘܐ ܝܗܘܕܐ ܥܡ ܒܢ̈ܝ ܥܣܘ ܒܐܕܘܡ ܒܥܩܪܒܬ ܡܛܠ ܕܝܬܒܝܢ ܗܘܘ ܥܠ ܐܝܣܪܝܠ
ܘܡܚܐ ܐܢܘܢ ܡܚܘܬܐ ܪܒܬܐ ܘܒܕܪ ܐܢܘܢ ܘܢܣܒ ܒܙܬܗܘܢ
4 ܘܐܬܕܟܪ ܒܝ̈ܫܬܐ ܕܒ̈ܢܝ ܒܝܐܢ ܗܢܘܢ ܕܐܝܬܝܗܘܢ ܗܘܘ ܠܥܡܐ ܠܦܚܐ ܘܠܡܟܫܘܠܐ ܕܟܡܢܝܢ
ܗܘܘ ܠܗܘܢ ܒܝܬ ܐܘܪ̈ܚܬܐ
5 ܘܚܒܫ ܐܢܘܢ ܒܡ̈ܓܕܠܐ ܘܐܪܡܝ ܥܠܝܗܘܢ ܘܐܚܪܡ ܐܢܘܢ ܘܐܘܩܕ ܡܓ̈ܕܠܝܗ ܒܢܘܪܐ ܥܡ ܟܠ
ܡܕܡ ܕܐܝܬ ܒܗܘܢ
6 ܘܥܒܪ ܝܗܘܕܐ ܥܠ ܒ̈ܢܝ ܥܡܘܢ ܘܐܫܟܚ ܥܡܐ ܥܫܝܢܐ ܘܐܝܕܐ ܬܩܝܦܬܐ ܘܛܝܡܬܐܘܣ ܗܘܐ
ܡܕܒܪܢܗܘܢ
7 ܘܐܩܪܒ ܥܡܗܘܢ ܩܪ̈ܒܐ ܪ̈ܘܪܒܐ ܘܐܬܬܒܪܘ ܩܕܡ ܐ̈ܦܘܗܝ ܘܡܚܐ ܐܢܘܢ
8 ܘܟܒܫܗ ܠܝܥܙܝܪ ܘܠܒ̈ܢܬܗ ܘܗܦܟ ܝܗܘܕܐ ܠܐܕܘܡ
9 ܘܐܬܟܢܫܘ ܥܡ̈ܡܐ ܕܒܓܠܥܕ ܥܠ ܐܝܣܪܐܝܠ ܗܢܘܢ ܕܐܝܬܝܗܘܢ ܗܘܘ ܒܬܚܘ̈ܡܝܗܘܢ ܐܝܟ
ܕܢܥܛܘܢ ܐܢܘܢ ܘܥܪܩܘ ܠܪܡܬܐ ܚܣܢܐ
10 ܘܫܕܪܘ ܐܓܪ̈ܬܐ ܠܘܬ ܝܗܘܕܐ ܘܐܚ̈ܘܗܝ ܘܐܡܪܝܢ ܠܗ ܐܬܟܢܫܘ ܥܠܝܢ ܥܡ̈ܡܐ ܕܚܕܪ̈ܝܢ
ܐܝܟ ܕܢܥܛܘܢܢ
11 ܘܗܐ ܡܬܥܬܕܝܢ ܕܢܐܬܘܢ ܘܢܟܒܫܘܢ ܚܣܢܐ ܗܢܐ ܕܡܪܝܕܝܢ ܚܢܢ ܒܗ ܘܛܡܬܐܘܣ ܗܘܝܘ
ܡܕܒܪܢܗܘܢ
12 ܗܫܐ ܕܝܢ ܬܐ ܘܦܪܘܩܝܢ ܡܢ ܐܝ̈ܕܝܗܘܢ ܡܛܠ ܕܢܦܠܘ ܡܢܢ ܥܡܐ ܣܓܝܐܐ
13 ܘܟܠܗܘܢ ܐ̈ܚܝܢ ܕܐܝܬܝܗܘܢ ܗܘܘ ܒܛܘܒܝܢ ܡܝܬܘ ܘܫܒܘ ܢܫ̈ܝܗܘܢ ܘܒܢ̈ܝܗܘܢ ܘܟܠܗ
ܐܝܩܪܬܗܘܢ ܘܐܒܕܘ ܬܡܢ ܐܝܟ ܐܠܦ ܐܢܫܝܢ
14 ܘܥܕ ܗܠܝܢ ܐܓܪ̈ܬܐ ܡܬܩܪܝܢ ܗܘ̈ܝ ܘܗܐ ܡܠܐ̈ܟܐ ܐܚܪ̈ܢܐ ܐܬܘ ܡܢ ܓܠܝܠܐ ܟܕ ܡܣܕܩܝܢ
ܢܚܬ̈ܝܗܘܢ ܘܡܣܒܪܝܢ ܐܝܟ ܗܠܝܢ ܡ̈ܠܐ
15 ܘܐܡܪܝܢ ܕܐܬܟܢܫܘ ܥܠܝܢ ܡܢ ܦܛܘܠܡܐܝܣ ܘܨܘܪ ܘܨܝܕܢ ܘܟܠܗ ܓܠܝܠܐ ܥܡ̈ܡܐ ܢܘܟܪ̈ܝܐ
ܐܝܟ ܕܢܥܛܘܢܢ ܘܢܓܡܪܘܢܢ
16 ܘܟܕ ܫܡܥ ܕܝܢ ܝܗܘܕܐ ܘܟܠܗ ܥܡܐ ܠܗܠܝܢ ܦܬܓܡ̈ܐ ܐܬܟܢܫܘ ܟܢܘܫܬܐ ܪܒܬܐ ܕܢܬܡܠܟܘܢ
ܕܡܢܐ ܢܥܒܕܘܢ ܠܐܚ̈ܝܗܘܢ ܐܝܠܝܢ ܕܐܝܬܝܗܘܢ ܗܘܘ ܒܐܘܠܨܢܐ ܕܡܬܐܠܨܝܢ ܗܘܘ ܡܢܗܘܢ
17 ܘܐܡܪ ܝܗܘܕܐ ܠܫܡܥܘܢ ܐܚܘܗܝ ܟܢܫ ܠܟ ܓܒܪ̈ܐ ܘܙܠ ܦܪܘܩ ܠܐ̈ܚܝܟ ܗܢܘܢ ܕܐܝܬ ܒܓܠܝܠܐ
ܐܢܐ ܕܝܢ ܘܝܘܢܬܢ ܐܚܝ ܢܐܙܠ ܠܓܠܥܕ
18 ܘܫܒܩ ܠܝܘܣܦ ܒܪ ܙܟܪܝܐ ܘܠܥܙܪܝܐ ܡܕܒܪ̈ܢܐ ܕܥܡܐ ܥܡ ܫܪܟܗ ܕܚܝܠܐ ܕܒܝܗܘܕ ܕܢܗܘܘܢ
ܢܛܪܝܢ
19 ܘܦܩܕ ܐܢܘܢ ܘܐܡܪ ܠܗܘܢ ܚܙܘ ܐܝܨܦܘ ܕܗܢܐ ܥܡܐ ܘܠܐ ܬܡܚܘܢ ܩܪܒܐ ܥܡ ܥܡ̈ܡܐ ܥܕܡܐ
ܕܢܗܦܘܟ ܘܢܐܬܐ
20 ܘܐܬܦܠܓܘ ܥܡ ܫܡܥܘܢ ܬܠܬܐ ܐ̈ܠܦܝܢ ܓܒܪ̈ܝܢ ܕܢܐܙܠܘܢ ܥܡܗ ܠܓܠܝܠܐ ܘܥܡ ܝܗܘܕܐ
ܬܡܢܝܐ ܐ̈ܠܦܝܢ ܠܓܠܥܕ
21 ܘܐܙܠ ܫܡܥܘܢ ܠܓܠܝܠܐ ܘܐܩܪܒ ܩܪ̈ܒܐ ܪ̈ܘܪܒܐ ܥܡ ܥܡ̈ܡܐ ܘܐܬܬܒܪܘ ܥܡ̈ܡܐ ܡܢ ܩܕܡ
ܐ̈ܦܘܗܝ
22 ܘܪܕܦ ܒܬܪܗܘܢ ܥܕܡܐ ܠܦܛܘܠܡܐܝܣ ܘܢܦܠܘ ܡܢ ܥܡ̈ܡܐ ܐܝܟ ܬܠܬܐ ܐ̈ܠܦܝܢ ܓܒܪ̈ܝܢ
ܘܢܣܒܘ ܒܙܬܗܘܢ
23 ܘܕܒܪ ܫܡܥܘܢ ܠܐܝܠܝܢ ܕܒܓܠܝܠܐ ܘܕܒܐܪܕܒܛ ܥܡ ܢܫ̈ܝܗܘܢ ܘܒܢ̈ܝܗܘܢ ܘܟܘܠܗ ܐܝܩܪܬܗܘܢ
ܘܐܝܬܝ ܐܢܘܢ ܠܝܗܘܕ ܒܒܘܣܡܐ ܪܒܐ
24 ܘܝܗܘܕܐ ܡܩܒܝ ܘܝܘܢܬܢ ܐܚܘܗܝ ܥܒܪܘ ܝܘܪܕܢܢ ܘܐܙܠܘ ܡܪܕܐ ܬܠܬܐ ܝܘ̈ܡܝܢ ܒܡܕܒܪܐ
25 ܘܐܪܥܘ ܐܢܘܢ ܢܒ̈ܛܝܐ ܘܩܒܠܘ ܐܢܘܢ ܒܫܠܡܐ ܘܐܫܬܥܝܘ ܠܗܘܢ ܟܠܡܕܡ ܕܓܕܫ ܠܐ̈ܚܝܗܘܢ
ܒܓܠܥܕ
26 ܘܕܣ̈ܓܝܐܐ ܡܢܗܘܢ ܐܚܝܕܝܢ ܒܒܘܨܪܐ ܘܒܒܘܣܪ̈ܝܐ ܘܒܐܠܝܡ ܘܒܟܣܦܘܪ ܘܒܡܩܪ ܘܒܩܪܢܐ
ܗܠܝܢ ܟܠܗܝܢ ܡܕܝܢ̈ܬܐ ܕܪ̈ܘܪܒܢ ܘܥܫܝܢܢ
27 ܘܒܫܪܟܐ ܕܡܕܝܢ̈ܬܐ ܕܒܓܠܥܕ ܐܚܝܕܝܢ ܘܠܡܚܪ ܡܛܝܒܝܢ ܕܢܪܡܘܢ ܥܠ ܚܣ̈ܢܐ ܘܢܣܚܦܘܢ
ܐܢܘܢ ܘܢܘܒܕܘܢ ܠܟܠܗܘܢ ܒܝܘܡܐ ܚܕ
28 ܘܗܦܟ ܝܗܘܕܐ ܘܟܠܗ ܡܫܪܝܬܗ ܒܐܘܪܚܐ ܕܡܕܒܪܐ ܠܒܘܨܪ̈ܐ ܘܡܢ ܫܠܝܐ ܢܦܠ ܥܠ ܡܕܝܢܬܐ
ܘܩܛܠ ܒܗ ܟܠ ܕܟܪܐ ܒܦܘܡܐ ܕܚܪܒܐ ܘܢܣܒ ܟܠܗ ܒܙܬܗܘܢ ܘܐܘܩܕܗ ܒܢܘܪܐ
29 ܘܫܩܠ ܝܗܘܕܐ ܡܢ ܬܡܢ ܒܠܠܝܐ ܘܐܙܠܘ ܥܕܡܐ ܠܚܣܢܐ
30 ܘܗܘܐ ܠܨܦܪܗ ܕܝܘܡܐ ܐܪܝܡܘ ܥܝ̈ܢܝܗܘܢ ܘܚܙܘ ܘܗܐ ܥܡܐ ܣܓܝܐܐ ܕܠܝܬ ܠܗ ܡܢܝܢܐ
ܕܫܩܝܠܝܢ ܣܒ̈ܠܬܐ ܘܚܒ̈ܠܐ ܘܡܩܪܒܝܢ ܗܘܘ ܕܢܟܒܫܘܢܝܗܝ ܠܚܣܢܐ
31 ܘܚܙܐ ܝܗܘܕܐ ܕܥܫܝܢ ܩܪܒܐ ܘܓܥܬܗ ܕܡܕܝܢܬܐ ܣܠܩܬ ܥܕܡܐ ܠܫܡܝܐ ܘܩܠܐ ܕܩܪ̈ܢܬܐ
ܘܪܗܒܐ ܣܓܝܐܐ
32 ܘܐܡܪ ܝܗܘܕܐ ܠܓܒܪ̈ܐ ܕܚܝܠܐ ܐܩܪܒܘ ܝܘܡܢܐ ܥܠ ܐ̈ܦܝ ܐܚ̈ܝܟܘܢ
33 ܘܢܦܩ ܝܗܘܕܐ ܒܬܠܬܐ ܪ̈ܫܝܢ ܡܢ ܒܣܬܪܗܘܢ ܘܩܪܘ ܒܩܪ̈ܢܬܐ ܘܓܥܘ ܒܨܠܘܬܐ
34 ܘܝܕܥܬ ܡܫܪܝܬܗ ܕܛܝܡܬܐܘܣ ܕܡܩܒܝ ܗܘ ܘܥܪܩܘ ܡܢ ܩܕܡܘܗܝ ܘܡܚܐ ܐܢܘܢ ܡܚܘܬܐ ܪܒܬܐ
ܘܢܦܠܘ ܡܢܗܘܢ ܒܗܘ ܝܘܡܐ ܐܝܟ ܬܡܢܝܐ ܐ̈ܠܦܝܢ ܓܒܪ̈ܝܢ
35 ܘܐܪܟܢ ܝܗܘܕܐ ܠܐܠܝܡ ܘܥܒܕ ܥܡܗ ܩܪܒܐ ܘܟܠ ܕܟܪܐ ܕܒܗ ܩܛܠܘ ܘܢܣܒܘ ܒܙܬܗ ܘܐܘܩܕܗ
ܒܢܘܪܐ
36 ܘܡܢ ܬܡܢ ܫܩܠ ܝܗܘܕܐ ܘܟܒܫܗ ܠܟܣܦܘܪ ܘܠܡܩܪ ܘܠܒܘܣܪ̈ܝܐ ܘܠܫܪܟܐ ܕܡܕܝܢ̈ܬܐ ܕܒܓܠܥܕ
37 ܘܡܢ ܒܬܪ ܕܝܢ ܗܠܝܢ ܟܢܫ ܛܡܬܐܘܣ ܡܫܪܝܬܐ ܐܚܪܬܐ ܘܫܪܐ ܥܠ ܓܢܒ ܪܦܝܢ ܡܢ ܣܛܪܗ
ܕܢܗܪܐ
38 ܘܫܕܪ ܝܗܘܕܐ ܕܢܓܫܘܢ ܠܡܫܪܝܬܗ ܘܐܬܘ ܘܐܡܪܘ ܠܗ ܐܬܟܢܫܘ ܥܠܝܟ ܟܠܗܘܢ ܥܡ̈ܡܐ
ܕܚܕܪ̈ܝܢ ܚܝܠܐ ܪܒܐ ܘܥܫܝܢܐ
39 ܘܐܦ ܥܪ̈ܒܝܐ ܐܓܝܪ̈ܝܢ ܠܗܘܢ ܠܥܘܕܪܢܐ ܘܫܪܝܢ ܥܠ ܣܛܪܗ ܕܢܗܪܐ ܘܡܥܬܕܝܢ ܕܢܐܬܘܢ
ܥܠܝܟ ܠܩܪܒܐ ܘܐܙܠ ܝܗܘܕܐ ܠܐܘܪܥܗܘܢ
40 ܘܐܡܪ ܛܝܡܬܐܘܣ ܠܪ̈ܒܝ ܚܝܠܗ ܟܕ ܢܬܩܪܒ ܝܗܘܕܐ ܘܡܫܪܝܬܗ ܥܠ ܓܢܒ ܣܦܬܗ ܕܢܗܪܐ ܐܢܗܘ
ܕܢܥܒܪ ܒܩܕܡܐ ܠܘܬܢ ܠܐ ܡܫܟܚܝܢ ܐܢܚܢܢ ܕܢܩܘܡ ܩܕܡܘܗܝ ܡܛܠ ܕܡܛܡܨܝܘ ܢܬܡܨܐ ܚܝܠܢ
41 ܐܢ ܕܝܢ ܢܕܚܠ ܘܢܫܪܐ ܡܢ ܗܘ ܣܛܪܗ ܕܢܗܪܐ ܢܥܒܪ ܠܘܬܗ ܘܢܬܡܨܐ ܚܝܠܗ
42 ܘܟܕ ܡܛܝ ܝܗܘܕܐ ܠܢܗܪܐ ܐܩܝܡ ܠܣܦܪ̈ܘܗܝ ܕܥܡܐ ܥܠ ܢܗܪܐ ܘܦܩܕ ܐܢܘܢ ܘܐܡܪ ܠܗܘܢ ܠܐ
ܬܫܒܩܘܢ ܐܦ ܠܐ ܠܐܢܫ ܕܢܫܪܐ ܐܠܐ ܢܐܬܘܢ ܟܠܗܘܢ ܠܩܪܒܐ
43 ܘܥܒܪ ܗܘ ܩܕܡܝ ܥܠܝܗܘܢ ܘܟܠܗ ܥܡܐ ܡܢ ܒܬܪܗ ܘܐܬܬܒܪܘ ܡܢ ܩܕܡܘܗܝ ܥܡ̈ܡܐ ܘܫܕܘ
ܙܝܢܗܘܢ ܘܥܪܩܘ ܠܒܝܬ ܦܬܟܪ̈ܐ ܕܒܩܪܢܐ
44 ܘܟܒܫܘܗ ܠܡܕܝܢܬܐ ܕܒܝܬ ܝܗܘܕܐ ܘܠܒܝܬ ܦܬܟܪ̈ܐ ܐܘܩܕܘ ܒܢܘܪܐ ܥܡ ܟܠܡܕܡ ܕܐܝܬ ܒܗ
ܘܐܙܕܟܝܬ ܩܪܢܐ ܘܠܐ ܬܘܒ ܡܫܟܚܐ ܗܘܬ ܠܡܩܡ ܩܕܡ ܝܗܘܕܐ
45 ܘܟܢܫ ܝܗܘܕܐ ܠܟܠܗ ܐܝܣܪܝܠ ܕܒܓܠܥܕ ܡܢ ܙܥܘܪܐ ܘܥܕܡܐ ܠܪܒܐ ܘܠܢܫ̈ܝܗܘܢ ܘܠܒܢ̈ܝܗܘܢ
ܘܠܟܠܗ ܐܝܩܪܬܗܘܢ ܡܫܪܝܬܐ ܪܒܬܐ ܘܥܫܝܢܬܐ ܠܡܐܬܐ ܠܐܪܥܐ ܕܝܗܘܕ
46 ܘܐܬܐ ܥܕܡܐ ܠܥܘܦܪܐ ܘܗܝ ܡܕܝܢܬܐ ܗܝ ܪܒܬܐ ܕܝܬܒܐ ܥܠ ܐܘܪܚܐ ܘܥܫܝܢܐ ܣܓܝ ܘܠܝܬ
ܠܡܣܛܐ ܡܢܗ ܠܐ ܠܝܡܝܢܐ ܐܦܠܐ ܠܣܡܠܐ ܐܠܐ ܐܢ ܠܡܥܒܪ ܒܓܘܗ
47 ܘܐܚܕܘ ܒܐ̈ܦܝܗܘܢ ܥܡܘܪ̈ܝܗ ܕܩܪܝܬܐ ܘܣܟܪܘ ܬܪ̈ܥܐ ܒܟܐ̈ܦܐ
48 ܘܫܕܪ ܠܘܬܗܘܢ ܝܗܘܕܐ ܒܡ̈ܠܐ ܕܫܠܡܐ ܘܐܡܪ ܠܗܘܢ ܐܥܒܪ ܒܐܪܥܟܘܢ ܘܐܙܠ ܠܐܪܥܢ ܘܐܢܫ
ܠܐ ܢܒܐܫ ܠܟܘܢ ܐܠܐ ܒܠܚܘܕ ܒܪ̈ܓܠܝܢ ܢܥܒܪ ܘܠܐ ܨܒܘ ܕܢܦܬܚܘܢ ܠܗܘܢ
49 ܘܦܩܕ ܝܗܘܕܐ ܕܢܟܪܙܘܢ ܒܡܫܪܝܬܐ ܕܟܠܢܫ ܢܫܪܐ ܥܠ ܕܘܟܬܗ
50 ܘܫܪܘ ܐܢܫܐ ܕܚܝܠܐ ܘܐܩܪܒܘ ܥܡ ܡܕܝܢܬܐ ܟܠܗ ܗܘ ܝܘܡܐ ܘܟܘܠܗ ܠܠܝܐ ܘܐܫܬܠܡܬ
ܡܕܝܢܬܐ ܒܐܝ̈ܕܘܗܝ
51 ܘܐܘܒܕ ܡܢܗ ܟܠ ܕܟܪܐ ܒܦܘܡܐ ܕܚܪܒܐ ܘܥܩܪܘܗ ܘܢܣܒܘ ܒܙܬܗ ܘܥܒܪܘ ܒܓܘ ܡܕܝܢܬܐ ܠܥܠ
ܡܢ ܩ̈ܛܝܠܐ
52 ܘܥܒܪܘ ܝܘܪܕܢܢ ܠܦܩܥܬܐ ܪܒܬܐ ܠܘܩܒܠ ܒܝܬ ܝܫܢ
53 ܘܝܗܘܕܐ ܕܝܢ ܡܟܢܫ ܗܘܐ ܠܐܚܪ̈ܝܐ ܘܡܒܝܐ ܗܘܐ ܠܥܡܐ ܒܟܠܗ ܐܘܪܚܐ ܥܕܡܐ ܕܐܬܘ ܠܐܪܥܐ
ܕܝܗܘܕ
54 ܘܣܠܩܘ ܠܛܘܪܐ ܕܨܗܝܘܢ ܒܒܘܣܡܐ ܘܒܚܕܘܬܐ ܘܩܪܒܘ ܩܘܪ̈ܒܢܐ ܘܝܩ̈ܕܐ ܕܠܐ ܢܦܠ ܡܢܗܘܢ
ܐܦܠܐ ܚܕ ܘܗܦܟܘ ܒܫܠܡܐ
55 ܘܒܗܢܘܢ ܝܘܡ̈ܬܐ ܕܐܝܬܝܗܘܢ ܗܘܘ ܝܗܘܕܐ ܘܝܘܢܬܢ ܐܚܘܗܝ ܒܐܪܥܐ ܕܓܠܥܕ ܘܫܡܥܘܢ
ܐܚܘܗܝ ܒܓܠܝܠܐ ܠܘܩܒܠ ܦܛܘܠܡܐܝܣ
56 ܫܡܥ ܝܘܣܦ ܒܪ ܙܟܪܝܐ ܘܥܙܪܝܐ ܪ̈ܫܐ ܕܚܝ̈ܠܘܬܐ ܠܓܢܒܪܘܬܗ ܘܠܢܨܚ̈ܢܘܗܝ ܘܠܩܪ̈ܒܘܗܝ
ܕܝܗܘܕܐ ܘܐܡܪܘ
57 ܢܥܒܕ ܠܢ ܐܦ ܐܢܚܢܢ ܫܡܐ ܘܢܐܙܠ ܘܢܩܪܒ ܥܡ ܥܡ̈ܡܐ ܕܚܕܪܝܢ
58 ܘܦܩܕܘ ܠܚܝܠܐ ܕܥܡܗܘܢ ܘܐܙܠܘ ܠܝܡܢܝܢ
59 ܘܢܦܩ ܓܘܪܓܝܐ ܡܢ ܡܕܝܢܬܐ ܘܓܒܪ̈ܐ ܕܥܡܗ ܠܘܩܒܠܗܘܢ ܠܩܪܒܐ
60 ܘܐܙܕܟܝܘ ܝܘܣܦ ܘܥܙܪܝܐ ܘܪܕܦܘ ܒܬܪܗܘܢ ܥܕܡܐ ܠܬܚܘܡܐ ܕܐܕܘܡ ܘܢܦܠܘ ܒܗܘ ܝܘܡܐ ܡܢ
ܥܡܐ ܕܐܝܣܪܐܝܠ ܐܝܟ ܬܪ̈ܝܢ ܐ̈ܠܦܝܢ ܓܒܪ̈ܝܢ
61 ܘܗܘܐ ܬܒܪܐ ܪܒܐ ܒܐܝܣܪܝܠ ܥܠ ܕܠܐ ܐܫܬܡܥܘ ܠܝܗܘܕܐ ܘܠܐܚ̈ܘܗܝ ܕܨܒܝܢ ܗܘܘ ܐܦ ܗܢܘܢ
ܕܢܥܒܕܘܢ ܠܗܘܢ ܫܡܐ ܘܢܨܚܢܐ
62 ܗܢܘܢ ܕܝܢ ܠܐ ܐܝܬܝܗܘܢ ܗܘܘ ܡܢ ܙܪܥܐ ܕܗܢܘܢ ܓܒܪ̈ܐ ܕܒܐ̈ܝܕܝܗܘܢ ܥܒܕ ܐܠܗܐ
ܦܘܪܩܢܐ ܠܐܝܣܪܝܠ
63 ܘܝܗܘܕܐ ܕܝܢ ܘܐ̈ܚܘܗܝ ܐܫܬܒܚܘ ܝܬܝܪܐܝܬ ܠܥܝܢ ܟܠܗ ܐܝܣܪܝܠ ܘܒܝܢܬ ܟܠܗܘܢ ܥܡ̈ܡܐ
ܘܟܠ ܐܝܟܐ ܕܡܫܬܡܥ ܗܘܐ ܫܡܥܗܘܢ
64 ܡܬܟܢܫܝܢ ܗܘܘ ܘܐܬܝܢ ܡܫܒܚܝܢ ܠܗܘܢ
65 ܘܢܦܩ ܝܗܘܕܐ ܘܐܚ̈ܘܗܝ ܘܡܩܪܒܝܢ ܗܘܘ ܥܡ ܒܢ̈ܝ ܥܣܘ ܒܐܪܥܐ ܕܬܝܡܢܐ ܘܡܚܐܘܗ ܠܚܒܪܘܢ
ܘܠܒܢ̈ܬܗ ܘܣܚܦܘ ܚ̈ܣܢܝܗ ܘܡܓ̈ܕܠܝܗ ܐܘܩܕܘ ܟܕ ܚܕܪ̈ܝܢ
66 ܘܫܩܠ ܝܗܘܕܐ ܡܢ ܬܡܢ ܕܢܐܙܠ ܠܐܪܥܐ ܕܦܠܫ̈ܬܝܐ ܘܥܒܪ ܗܘܐ ܒܫܡܪܝܢ
67 ܘܒܗܘ ܝܘܡܐ ܢܦܠܘ ܟܗ̈ܢܐ ܒܩܪܒܐ ܕܨܒܘ ܕܢܥܒܕܘܢ ܠܗܘܢ ܢܨܚܢܐ ܘܢܦܩܘ ܠܩܪܒܐ ܕܠܐ
ܒܡܠܟܐ
68 ܘܐܪܟܢ ܝܗܘܕܐ ܠܙܘܛܘܣ ܠܐܪܥܐ ܕܦܠܫ̈ܬܝ̈ܐ ܘܣܚܦܘ ܥܠܘ̈ܬܗܘܢ ܘܓ̈ܠܝܦܐ ܕܦܬܟܪ̈ܝܗܘܢ
ܐܘܩܕܘ ܒܢܘܪܐ ܘܒܙܘ ܒܙܬܗܝܢ ܕܡܕܝ̈ܢܬܐ ܘܗܦܟ ܠܐܪܥܐ ܕܝܗܘܕ

Chapter 6

1 ܐܢܛܝܟܘܣ ܕܝܢ ܡܠܟܐ ܡܗܠܟ ܗܘܐ ܒܐܪ̈ܥܬܐ ܥܠܝ̈ܬܐ ܘܫܡܥ ܕܐܝܬ ܒܦܪܣ ܥܝܠܡ ܡܕܝܢܬܐ
ܫܒܝܚܬܐ ܒܥܘܬܪܐ ܕܕܗܒܐ ܘܕܣܐܡܐ
2 ܘܗܝܟܠܐ ܕܒܝܬ ܦܬܟܪ̈ܝܗ ܥܬܝܪ ܣܓܝ ܘܬܡܢ ܐܝܬ ܣܢܘܪ̈ܬܐ ܕܕܗܒܐ ܘܫܪ̈ܝܢܐ ܘܡܐ̈ܢܝ
ܙܝܢܐ ܗܠܝܢ ܕܫܒܩ ܗܘܐ ܬܡܢ ܐܠܟܣܢܕܪܘܣ ܒܪ ܦܝܠܝܦܘܣ ܡܠܟܐ ܡܩܕܘܢܝܐ ܗܘ ܕܗܘ ܗܘܐ
ܠܘܩܕܡ ܡܠܟܐ ܕܝܘ̈ܢܝܐ
3 ܘܐܬܐ ܘܒܥܐ ܗܘܐ ܕܢܟܒܫܝܗ ܠܡܕܝܢܬܐ ܘܢܒܙܝܗ ܘܠܐ ܐܫܟܚ ܡܛܠ ܕܐܬܝܕܥܬ ܡܠܬܐ
ܠܥܡܘܪ̈ܝܗ ܕܡܕܝܢܬܐ
4 ܘܩܡܘ ܠܩܘܒܠܗ ܒܩܪܒܐ ܘܥܪܩ ܘܫܩܠ ܡܢ ܬܡܢ ܒܥܩܬܐ ܪܒܬܐ ܕܢܗܦܘܟ ܠܒܒܠ
5 ܘܐܬܘ ܘܐܡܪܘ ܠܗ ܠܐܢܛܝܟܘܣ ܒܦܪܣ ܕܐܙܕܟܝ ܡܫܪ̈ܝܬܗ ܗܠܝܢ ܕܐܙܠ ܠܝܗܘܕ
6 ܘܕܐܝܟܢܐ ܐܙܠ ܠܘܣܝܐ ܠܘܩܕܡ ܒܚܝܠܐ ܪܒܐ ܘܐܙܕܟܝ ܡܢܗܘܢ ܘܕܐܬܥܫܢܘ ܒܙܝܢܐ ܕܒܝܬ
ܝܗܘܕܐ ܘܒܚܝܠܐ ܘܒܒܙܬܐ ܣܓܝܐܬܐ ܕܢܣܒܘ ܡܢ ܡܫܪ̈ܝܬܐ ܕܙܟܘ
7 ܘܣܚܦܘܗ ܠܛܡܐܘܬܐ ܗܝ ܕܐܬܒܢܝܬ ܥܠ ܡܕܒܚܐ ܕܒܐܘܪܫܠܡ ܘܠܒܝܬ ܡܩܕܫܐ ܐܚܕܪܘܗܝ ܫܘܪ̈ܐ
ܪ̈ܘܪܒܐ ܐܝܟ ܕܡܢ ܩܕܝܡ ܘܠܒܝܬ ܫܘܪ̈ܐ ܡܕܝܢܬܗܘܢ
8 ܘܗܘܐ ܕܟܕ ܫܡܥ ܡܠܟܐ ܗܠܝܢ ܦܬܓܡ̈ܐ ܬܡܗ ܘܐܬܬܙܝܥ ܣܓܝ ܘܢܦܠ ܥܠ ܥܪܣܗ ܘܐܬܟܪܗ ܡܢ
ܥܩܬܗ ܡܛܠ ܕܠܐ ܗܘܐ ܠܗ ܐܝܟ ܕܡܬܪܥܐ ܗܘܐ
9 ܘܗܘܐ ܬܡܢ ܝܘܡ̈ܬܐ ܣܓ̈ܝܐܐ ܡܛܠ ܕܐܬܚܕܬܬ ܥܠܘܗܝ ܥܩܬܗ ܘܐܬܚܫܒ ܐܢܛܝܟܘܣ ܕܡܐܬ ܠܗ
10 ܘܩܪܐ ܠܟܘܠܗܘܢ ܪ̈ܚܡܘܗܝ ܘܐܡܪ ܠܗܘܢ ܕܦܪܕܬ ܠܗ ܫܢܬܐ ܡܢ ܥܝ̈ܢܝ ܘܠܒܝ ܐܬܡܣܝ ܠܗ
ܒܓܘܝ ܡܢ ܪܢܝܐ ܣܓܝܐܐ
11 ܘܐܡܪܬ ܠܗ ܠܠܒܝ ܕܥܕܡܐ ܠܐܝܢܐ ܐܘܠܨܢܐ ܐܬܝܬ ܘܠܡܚܫܘܠܐ ܗܢܐ ܪܒܐ ܕܐܪܡܐ ܐܢܐ ܒܗ
ܡܛܠ ܕܒܣܝܡ ܗܘܝܬ ܘܪܚܝܡ ܒܫܘܠܛܢܝ
12 ܗܫܐ ܕܝܢ ܗܐ ܡܬܥܗܕ ܐܢܐ ܒܝܫ̈ܬܐ ܕܥܒܕܬ ܒܐܘܪܫܠܡ ܘܢܣܒܬ ܡܐ̈ܢܐ ܕܕܗܒܐ ܘܕܟܣܦܐ
ܕܒܓܘܗ ܘܫܕܪܬ ܕܢܥܛܘܢ ܠܥܡܘܪ̈ܝܗ ܕܝܗܘܕܐ ܣܪܝܩܐܝܬ
13 ܝܕܥܬ ܕܝܢ ܕܡܛܠ ܗܠܝܢ ܐ̈ܬܝ ܥܠܝ ܗܠܝܢ ܟܠܗܝܢ ܒܝܫ̈ܬܐ ܘܗܐ ܐܒܕ ܐܢܐ ܡܢ ܥܩܬܐ
ܣܓܝܐܬܐ ܒܐܪܥܐ ܢܘܟܪܝܬܐ
14 ܘܩܪܐ ܐܢܛܝܟܘܣ ܠܦܝܠܝܦܘܣ ܚܕ ܡܢ ܪ̈ܚܡܘܗܝ ܘܐܩܝܡܗ ܥܠ ܟܠܗ ܡܠܟܘܬܗ
15 ܘܝܗܒ ܠܗ ܬܓܗ ܘܐܣܛܠܗ ܘܥܙܩܬܗ ܕܢܝܬܐ ܐܢܘܢ ܠܐܢܛܝܟܘܣ ܒܪܗ ܘܢܪܒܝܘܗܝ ܐܝܟ ܕܢܗܘܐ
ܡܠܟܐ
16 ܘܡܝܬ ܬܡܢ ܐܢܛܝܟܘܣ ܡܠܟܐ ܒܫܢܬ ܡܐܐ ܘܐܪܒܥܝܢ ܘܬܫܥ
17 ܘܝܕܥ ܠܘܣܝܐ ܕܡܝܬ ܠܗ ܡܠܟܐ ܘܐܩܝܡ ܠܐܢܛܝܟܘܣ ܒܪܗ ܒܡܠܟܘܬܗ ܗܘ ܕܗܘ ܪܒܝܗ ܗܘܐ ܡܢ
ܛܠܝܘܬܗ ܘܩܪܐ ܫܡܗ ܐܘܦܛܘܪ
18 ܘܐܝܠܝܢ ܕܝܬܒܝܢ ܗܘܘ ܒܡܪܕܐ ܚܒܝܫܝܢ ܗܘܘ ܠܐܝܣܪܐܝܠ ܡܢ ܟܠ ܚܕܪ̈ܘܗܝ ܕܒܝܬ ܡܩܕܫܐ
ܘܨܒܝܢ ܗܘܘ ܕܟܠ ܡܒܐܫܘ ܢܒܐܫܘܢ ܘܗܘܝܢ ܗܘܘ ܥܘܕܪܢܐ ܠܥܡ̈ܡܐ
19 ܘܐܬܚܫܒ ܝܗܘܕܐ ܕܢܪܝܡ ܐܢܘܢ ܘܟܢܫ ܠܟܠܗ ܥܡܐ ܕܢܬܒܘܢ ܥܠܝܗܘܢ
20 ܘܐܬܟܢܫܘ ܐܟܚܕܐ ܘܝܬܒܘ ܥܠܝܗܘܢ ܒܫܢܬ ܡܐܐ ܘܚܡܫܝܢ ܘܥܒܕܘ ܠܘܩܒܠܗܘܢ ܡܓ̈ܕܠܐ
ܘܡܐܟܢܣ ܠܡܬܟܬܫܘ ܥܡܗܘܢ
21 ܘܢܦܩܘ ܐܢܫܝܢ ܡܢܗܘܢ ܡܢ ܒܝܬ ܚܒܘܫܝܐ ܘܢܩܦܘ ܐܢܘܢ ܐܢܫܐ ܪ̈ܫܝܥܐ ܡܢ ܐܝܣܪܝܠ
22 ܘܐܙܠܘ ܠܘܬ ܡܠܟܐ ܘܐܡܪܘ ܠܗ ܥܕܡܐ ܠܐܡܬܝ ܠܐ ܬܥܒܕ ܕܝܢܐ ܘܬܒܥܬܐ ܡܢ ܐ̈ܚܝܢ
23 ܐܢܚܢܢ ܡܨܛܒܝܢ ܚܢܢ ܕܢܦܠܘܚ ܥܒܕܘܬܐ ܠܐܒܘܟ ܘܢܗܠܟ ܒܟܠܗܘܢ ܦܘܩ̈ܕܢܘܗܝ ܘܢܐܙܠ ܒܬܪ
ܟܠܗܘܢ ܨܒܝ̈ܢܘܗܝ
24 ܘܗܐ ܒܢ̈ܝ ܥܡܢ ܝܬܒܝܢ ܥܠ ܡܪܕܐ ܡܛܠܬܗ ܕܗܕܐ ܘܥܒܝܕܝܢܢ ܠܗܘܢ ܐܝܟ ܢܘܟܪ̈ܝܐ ܘܠܟܠ
ܡܢܘ ܕܡܫܟܚܝܢ ܡܢܢ ܩܛܠܝܢ ܘܝܪܬܘܬܢ ܡܬܒܙܐ ܡܢܗܘܢ
25 ܘܠܐ ܗܘܐ ܥܠܝܢ ܒܠܚܘܕ ܐܘܫܛܘ ܐܝ̈ܕܝܐ ܐܠܐ ܐܦ ܥܠ ܟܠܗܘܢ ܬܚܘ̈ܡܝܗܘܢ
26 ܘܗܐ ܫܪܝܢ ܝܘܡܢܐ ܥܠ ܡܪܕܐ ܕܒܐܪܫܠܡ ܕܢܟܒܫܘܢܝܗܝ ܘܠܒܝܬ ܡܩܕܫܐ ܘܠܒܝܬ ܫܘܪ̈ܐ
ܐܥܫܢܘ
27 ܘܐܠܐ ܒܥܓܠ ܬܕܪܟܘܢ ܐܢܘܢ ܕܪ̈ܘܪܒܢ ܘܕܝܬܝܪ̈ܢ ܡܢ ܗܠܝܢ ܢܥܒܕܘܢ ܘܠܐ ܡܬܡܨܝܢ
ܐܢܬܘܢ ܚܝܠܗܘܢ
28 ܘܐܬܚܡܬ ܡܠܟܐ ܟܕ ܫܡܥ ܗܠܝܢ ܘܟܢܫ ܠܟܠܗܘܢ ܪ̈ܚܡܘܗܝ ܘܠܪ̈ܒܝ ܚܝܠܐ ܘܠܐܝܠܝܢ
ܕܥܒܝܕܝܢ ܥܠ ܡܪ̈ܟܒܬܐ
29 ܘܡܢ ܡ̈ܠܟܘܬܐ ܐܚܪ̈ܢܝܬܐ ܘܡܢ ܓܙܪ̈ܬܐ ܣܓܝܐ̈ܬܐ ܘܐܬܘ ܠܘܬܗ ܚܝ̈ܠܐ ܕܐܓܝܪܝܢ ܠܗ
30 ܘܐܝܬܘܗܝ ܗܘܐ ܡܢܝܢܐ ܕܚܝܠܗ ܡܐܐ ܐ̈ܠܦܝܢ ܪ̈ܓܠܝܝܢ ܘܥܣܪܝܢ ܐ̈ܠܦܝܢ ܦܪ̈ܫܐ ܘܦܝ̈ܠܐ
ܬܠܬܝܢ ܘܬܪ̈ܝܢ ܕܝܕܥܝܢ ܩܪܒܐ
31 ܘܐܬܘ ܥܠ ܐܕܘܡ ܘܫܪܘ ܥܠ ܒܝܬ ܫܘܪ̈ܐ ܘܐܩܪܒܘ ܝܘ̈ܡܬܐ ܣܓ̈ܝܐܐ ܘܥܒܕܘ ܡܐ̈ܟܢܘܣ
ܘܢܦܩܘ ܘܐܘܩܕܘ ܐܢܝܢ ܒܢܘܪܐ ܘܐܬܟܬܫܘ ܓܢܒܪܐܝܬ
32 ܘܫܩܠ ܝܗܘܕܐ ܡܢ ܒܝܬ ܡܪܕܐ ܘܫܪܐ ܥܠ ܓܢܒ ܒܝܬ ܙܟܪܝܐ ܠܘܩܒܠ ܡܫܪܝܬܗ ܕܡܠܟܐ
33 ܘܩܕܡ ܡܠܟܐ ܒܨܦܪܐ ܘܕܒܪܗ ܠܡܫܪܝܬܗ ܒܚܐܦܐ ܒܐܘܪܚܐ ܕܒܝܬ ܙܟܪܝܐ ܘܐܬܥܬܕܘ ܚܝ̈ܠܐ
ܠܩܪܒܐ ܘܩܪܘ ܒܩܪ̈ܢܬܐ
34 ܘܠܦ̈ܝܠܐ ܚܘܝܘ ܐܢܘܢ ܕܡܐ ܕܥܢ̈ܒܐ ܘܕܬܘ̈ܬܐ ܘܛܝܒܘ ܐܢܘܢ ܠܩܪܒܐ
35 ܘܦܠܓܘ ܐܢܘܢ ܒ̈ܦܠܓܐ ܘܐܫܠܡܘ ܠܟܠ ܚܕ ܚܕ ܡܢ ܦܝ̈ܠܐ ܐܠܦ ܓܒܪ̈ܝܢ ܕܡܠܒܫܝܢ
ܒܫܪ̈ܝܢܐ ܕܦܪܙܠܐ ܘܣܝܡܝܢ ܣܢܘܪ̈ܬܐ ܕܢܚܫܐ ܒܪ̈ܫܝܗܘܢ ܘܚܡܫ ܡܐܐ ܦܪ̈ܫܝܢ ܕܒܝܩܝܢ ܠܚܕ
ܚܕ ܡܢ ܦܝ̈ܠܐ ܕܡܓܒܝܢ
36 ܗܠܝܢ ܡܢ ܩܕܡ ܙܒܢܐ ܘܠܐܝܟܐ ܕܐܙܠ ܗܘܐ ܚܕ ܡܢܗܘܢ ܬܡܢ ܗܘܝܢ ܗܘܘ ܐܦ ܗܠܝܢ ܘܠܐ
ܡܪܚܩܝܢ ܗܘܘ ܡܢ ܠܘܬܗ
37 ܘܐܝܬ ܗܘܐ ܠܥܠ ܡܢܗܘܢ ܡܓ̈ܕܠܐ ܕܩܝܣܐ ܥܫ̈ܝܢܐ ܕܡܛܠܠܝܢ ܗܘܘ ܥܠ ܚܕ ܚܕ ܡܢ ܦܝ̈ܠܐ
ܘܡܚܙܩܝܢ ܗܘܘ ܒܡܐ̈ܟܢܘܣ ܘܥܠ ܟܠ ܚܕ ܚܕ ܡܢܗܘܢ ܓܒܪ̈ܐ ܕܚܝܠܐ ܬܠܬܝܢ ܗܢܘܢ ܕܡܩܪܒܝܢ
ܗܘܘ ܥܠܘܗܝ ܘܡܕܒܪܢܗ
38 ܘܠܫܪܟܐ ܕܦܪ̈ܫܐ ܐܩܝܡܘ ܡܟܐ ܘܡܟܐ ܡܢ ܬܪ̈ܝܗܘܢ ܓܒ̈ܝܗ ܕܡܫܪܝܬܐ ܟܕ ܡܩܪܒܝܢ
ܘܡܚܘܝܢ ܚܙܘܐ ܕܙܝܢܗܘܢ ܒܓܘ ܦ̈ܠܓܐ
39 ܘܗܘܐ ܕܝܢ ܕܟܕ ܕܢܚ ܘܨܡܚ ܫܡܫܐ ܥܠ ܡܓ̈ܢܐ ܕܕܗܒܐ ܘܕܢܚܫܐ ܡܢܗܪܝܢ ܗܘܘ ܘܡܙܗܪܝܢ
ܛܘܪ̈ܐ ܡܢܗܝܢ ܐܝܟ ܠܡ̈ܦܝܕܐ ܕܢܘܪܐ
40 ܘܡܢܗ ܡܢ ܡܫܪܝܬܗ ܐܣܬܕܪܬ ܘܩܡܬ ܥܠ ܛܘܪ̈ܐ ܪ̈ܡܐ ܘܡܢܗ ܥܠ ܛܘܪ̈ܐ ܙܥܘܪ̈ܐ ܘܐܬܝܢ
ܗܘܘ ܬܟܝܠܐܝܬ ܒܣܕܪ̈ܝܗܘܢ
41 ܘܡܬܙܝܥܝܢ ܗܘܘ ܟܠܗܘܢ ܐܝܠܝܢ ܕܫܡܥܝܢ ܗܘܘ ܩܠܐ ܕܚܝܠܗܘܢ ܘܗܠܟܬܐ ܕܣܘܓܐܗܘܢ ܘܢܩܫܐ
ܕܙܝܢܗܘܢ ܐܝܬܝܗ ܗܘܬ ܓܝܪ ܡܫܪܝܬܐ ܪܒܐ ܘܥܫܝܢܐ ܣܓܝ
42 ܘܩܪܒ ܝܗܘܕܐ ܘܡܫܪܝܬܗ ܠܩܪܒܐ ܘܢܦܠܘ ܡܢ ܡܫܪܝܬܗ ܕܡܠܟܐ ܫܬܡܐܐ ܓܒܪ̈ܝܢ
43 ܘܚܙܐ ܐܠܝܥܙܪ ܕܡܬܩܪܐ ܚܘܪܢ ܠܚܕ ܡܢ ܦܝ̈ܠܐ ܕܡܚܙܩ ܒܙܝܢܐ ܕܡܠܟܘܬܐ ܘܡܝܬܪ ܗܘܐ ܡܢ
ܟܠܗܘܢ ܦܝ̈ܠܐ ܘܐܬܚܙܝ ܕܒܗ ܗܘ ܡܠܟܐ
44 ܘܝܗܒ ܢܦܫܗ ܕܢܦܪܘܩ ܠܥܡܗ ܘܕܢܥܒܕ ܠܗ ܫܡܐ ܕܠܥܠܡ
45 ܘܪܗܛ ܥܠܘܗܝ ܒܚܝܠܐ ܘܒܠܒܝܒܘܬܐ ܒܝܢܬ ܡܫܪ̈ܝܬܐ ܘܦ̈ܠܓܐ ܘܚܪܒ ܗܘܐ ܠܝܡܝܢܗ ܘܠܣܡܠܗ
ܘܥܪܩܝܢ ܗܘܘ ܡܢ ܩܕܡܘܗܝ ܠܟܐ ܘܠܟܐ
46 ܘܥܠ ܬܚܘܬܘܗܝ ܕܦܝܠܐ ܘܡܚܝܗܝ ܒܣܝܦܐ ܒܟܪܣܗ ܘܩܛܠܗ ܘܢܦܠ ܠܥܠ ܡܢܗ ܥܠ ܐܪܥܐ ܘܡܝܬ
ܬܡܢ
47 ܘܚܙܐ ܝܗܘܕܐ ܥܘܫܢܗ ܕܡܠܟܘܬܐ ܘܛܘܝܒܗ ܕܚܝܠܐ ܘܐܪܟܢ ܡܢܗܘܢ
48 ܘܡܢ ܡܫܪܝܬܗ ܕܡܠܟܐ ܣܠܩܝܢ ܗܘܘ ܠܘܩܒܠܗܘܢ ܠܐܘܪܫܠܡ ܘܫܪܐ ܡܠܟܐ ܒܝܗܘܕ ܘܒܛܘܪܐ
ܕܨܗܝܘܢ
49 ܘܥܒܕ ܫܠܡܐ ܥܡ ܐܝܠܝܢ ܕܐܝܬ ܗܘܘ ܒܒܝܬ ܫܘܪ̈ܐ ܘܢܦܩܘ ܡܢ ܡܕܝܢܬܐ ܡܛܠ ܕܠܝܬ ܗܘܐ
ܠܗܘܢ ܐܣܢܐ ܕܢܬܚܒܫܘܢ ܒܓܘܗ ܡܛܠ ܕܫܒܬܐ ܗܘܬ ܕܐܪܥܐ
50 ܘܟܒܫܗ ܡܠܟܐ ܠܒܝܬ ܫܘܪ̈ܐ ܘܐܩܝܡ ܬܡܢ ܡܛܪܬܐ ܕܢܗܘܘܢ ܢܛܪܝܢ ܠܗ
51 ܘܫܪܐ ܥܠ ܒܝܬ ܡܩܕܫܐ ܘܐܬܟܬܫ ܥܠܘܗܝ ܝܘܡ̈ܬܐ ܣܓ̈ܝܐܐ ܘܐܩܝܡܘ ܬܡܢ ܡܓ̈ܕܠܐ
ܘܡܐܟܢܘܣ ܠܡܩܪܒܘ ܥܠܝܗܘܢ ܘܠܡܫܕܐ ܒܒܠܣܛܘܣ ܓܐܪ̈ܐ ܘܟܐ̈ܦܐ ܘܢܘܪܐ
52 ܘܥܒܕܘ ܐܦ ܗܢܘܢ ܡܐ̈ܟܢܘܣ ܠܘܩܒܠ ܡܐܟܢܘ̈ܬܗܘܢ ܘܐܩܪܒܘ ܝܘ̈ܡܬܐ ܣ̈ܓܝܐܐ
53 ܐܣܢܐ ܕܝܢ ܠܝܬ ܗܘܐ ܒܝܬ ܡܩܕܫܐ ܡܛܠ ܕܫܢܬܐ ܗܘܬ ܫܒܝܥܝܬܐ ܘܐܝܠܝܢ ܕܡܬܦܨܝܢ ܗܘܘ
ܡܢ ܒܝܬ ܥܡ̈ܡܐ ܐܟܠܝܢ ܗܘܘ ܠܗ ܠܫܪܟܐ ܕܣܝܒܪܬܗܘܢ
54 ܘܐܫܬܚܪܘ ܒܝܬ ܡܩܕܫܐ ܐܢܫܐ ܙܥܘܪ̈ܐ ܡܛܠ ܕܥܫܢ ܥܠܝܗܘܢ ܟܦܢܐ ܘܐܬܒܕܪܘ ܐܢܫ ܠܐܬܪܗ
55 ܘܫܡܥ ܠܘܣܝܐ ܕܦܝܠܝܦܘܣ ܗܘ ܕܐܩܝܡܗ ܗܘܐ ܐܢܛܝܟܘܣ ܥܕ ܗܘ ܚܝ ܕܢܪܒܐ ܠܒܪܗ
ܘܢܡܠܟܝܘܗܝ
56 ܗܦܟ ܡܢ ܦܪܣ ܘܡܕܝ ܘܥܡܗ ܟܠܗ ܚܝܠܐ ܕܐܙܠ ܗܘܐ ܥܡ ܡܠܟܐ ܕܨܒܐ ܕܢܐܚܘܕ ܨܒ̈ܘܬܐ
ܕܡܠܟܘܬܐ
57 ܘܡܣܬܪܗܒ ܗܘܐ ܕܢܐܙܠ ܘܐܡܪ ܠܘܣܝܐ ܠܡܠܟܐ ܘܠܡܕܒܪ̈ܢܘܗܝ ܕܚܝܠܐ ܘܠܪ̈ܘܪܒܢܐ ܕܥܡܐ
ܡܬܓܡܪܝܢܢ ܗܪܟܐ ܘܣܝܒܪܬܐ ܙܥܘܪܝܐ ܗܝ ܠܢ ܘܐܬܪܐ ܗܢܐ ܕܫܪܝܢ ܐܢܚܢܢ ܥܠܘܗܝ ܥܫܝܢ ܗܘ
ܚܣܢܗ ܣܓܝ ܘܨܒ̈ܘܬܐ ܕܡܠܟܘܬܐ ܣܝܡܢ ܥܠܝܢ
58 ܗܫܐ ܢܬܠ ܝܡܝܢܐ ܠܗܠܝܢ ܐܢܫܐ ܘܢܥܒܕ ܥܡܗܘܢ ܫܠܡܐ ܘܥܡ ܟܠܗ ܥܡܗܘܢ
59 ܘܢܩܝܡ ܠܗܘܢ ܕܢܗܠܟܘܢ ܒܢܡܘ̈ܣܝܗܘܢ ܐܝܟ ܕܡܢ ܩܕܝܡ ܡܛܠ ܓܝܪ ܕܒܛܠܢ ܢܡܘ̈ܣܝܗܘܢ
ܐܬܚܡܬܘ ܘܪܓܙܘ ܘܥܒܕܘ ܗܠܝܢ ܟܠܗܝܢ
60 ܘܫܦܪܬ ܡܠܬܐ ܩܕܡ ܡܠܟܐ ܘܪ̈ܘܪܒܢܘܗܝ ܘܫܕܪ ܠܘܬܗܘܢ ܕܢܥܒܕ ܥܡܗܘܢ ܫܠܡܐ ܘܩܒܠܘ
ܡܢܗܘܢ
61 ܘܐܝܡܐ ܠܗܘܢ ܡܠܟܐ ܘܪ̈ܘܪܒܢܘܗܝ ܘܥܠ ܗܠܝܢ ܢܦܩܘ ܡܢ ܚܣܢܗܘܢ
62 ܘܥܠ ܡܠܟܐ ܠܛܘܪܐ ܕܨܗܝܘܢ ܘܚܙܐ ܚܣܢܗ ܕܐܬܪܐ ܘܗܦܟ ܒܡܘ̈ܡܬܐ ܕܐܝܡܐ ܘܦܩܕ
ܕܢܣܬܪܘܢܝܗܝ ܫܘܪܗ ܟܕ ܚܕܪ
63 ܘܫܩܠ ܡܢ ܬܡܢ ܘܗܦܟ ܚܦܝܛܐܝܬ ܠܐܢܛܝܘܟܝܐ ܘܐܫܟܚܗ ܠܦܝܠܝܦܘܣ ܕܐܚܕܗ ܠܡܕܝܢܬܐ
ܘܐܫܬܠܛ ܥܠܝܗ ܘܐܩܪܒ ܥܡܗ ܘܢܣܒܗ ܠܡܕܝܢܬܐ ܡܢܗ ܒܩܛܝܪܐ

Chapter 7

1 ܒܫܢܬ ܡܐܐ ܘܚܡܫܝܢ ܘܚܕܐ ܢܦܩ ܕܡܛܪܝܘܣ ܒܪ ܣܠܘܩܘܣ ܡܢ ܪܗܘܡܐ ܘܣܠܩ ܒܐܢܫܐ ܙܥܘܪ̈ܐ
ܥܠ ܡܕܝܢ̈ܬܐ ܕܥܠ ܣܦܪ̈ܝ ܝܡܐ ܘܐܡܠܟ ܬܡܢ
2 ܘܗܘܐ ܕܟܕ ܥܐܠ ܗܘܐ ܠܒܝܬ ܡܠܟܘܬܐ ܕܐܒܗ̈ܘܗܝ ܐܚܕܘ ܚܝ̈ܠܐ ܠܐܢܛܝܟܘܣ ܘܠܠܘܣܝܐ
ܕܢܣܩܘܢ ܐܢܘܢ ܠܘܬܗ
3 ܘܐܬܝܕܥܬ ܠܗ ܨܒܘܬܐ ܘܐܡܪ ܠܐ ܬܚܘܘܢܢܝ ܐ̈ܦܝܗܘܢ
4 ܘܩܛܠܘ ܐܢܘܢ ܚ̈ܝܠܐ ܘܝܬܒ ܕܡܛܪܝܘܣ ܥܠ ܟܘܪܣܝܐ ܕܡܠܟܘܬܗ
5 ܘܐܬܘ ܠܘܬܗ ܟܠܗܘܢ ܓܒܪ̈ܐ ܥܘ̈ܠܐ ܘܪ̈ܫܝܥܐ ܡܢ ܐܝܣܪܐܝܠ ܘܐܠܩܝܡܘܣ ܗܘ ܗܘܐ
ܡܕܒܪܢܗܘܢ ܕܨܒܐ ܗܘܐ ܕܢܗܘܐ ܪܒ ܟܗ̈ܢܐ
6 ܘܐܟܠܘ ܩܪ̈ܨܘܗܝ ܕܥܡܐ ܩܕܡ ܡܠܟܐ ܘܐܡܪܘ ܐܘܒܕܘ ܝܗܘܕܐ ܘܐܚ̈ܘܗܝ ܠܪ̈ܚܡܝܟ ܘܠܢ
ܒܕܪܘܢ ܡܢ ܐܪܥܢ
7 ܗܫܐ ܫܕܪ ܓܒܪܐ ܐܝܢܐ ܕܡܗܝܡܢ ܠܟ ܘܢܐܙܠ ܘܢܚܙܐ ܟܠܗ ܐܒܕܢܐ ܕܥܒܕܘ ܒܢ ܘܒܐܪܥܗ
ܕܡܠܟܐ ܕܐܝܟܢܐ ܫܢܩ ܐܢܘܢ ܘܠܟܠܗܘܢ ܡܥܕܪ̈ܢܝܗܘܢ
8 ܘܓܒܐ ܡܠܟܐ ܠܒܝܟܪܝܘܣ ܪܚܡܗ ܕܡܫܠܛ ܗܘܐ ܒܗܘ ܥܒܪܗ ܕܢܗܪܐ ܘܪܒܐ ܗܘܐ ܘܡܗܝܡܢܐ
ܒܡܠܟܘܬܗ
9 ܘܫܕܪܗ ܘܠܐܠܩܝܡܘܣ ܪܫܝܥܐ ܘܐܩܝܡ ܠܗ ܟܗܢܘܬܐ ܘܦܩܕܗ ܕܢܥܒܕ ܦܘܪܥܢܐ ܒܒ̈ܢܝ
ܐܝܣܪܐܝܠ
10 ܘܫܩܠܘ ܘܐܬܘ ܠܐܪܥܐ ܕܝܗܘܕܐ ܒܚܝܠܐ ܣܓܝܐܐ ܘܫܕܪܘ ܡܠܐ̈ܟܐ ܠܘܬ ܝܗܘܕܐ ܘܐܚ̈ܘܗܝ
ܒܡ̈ܠܐ ܕܫܠܡܐ ܒܢܟܠܐ
11 ܘܚܪܘ ܘܐܣܬܟܠܘ ܒܡ̈ܠܝܗܘܢ ܚܙܘ ܓܝܪ ܕܐܬܘ ܠܘܬܗܘܢ ܒܚܝܠܐ ܪܒܐ
12 ܘܐܬܟܢܫܘ ܠܘܬ ܐܠܩܝܡܘܣ ܘܒܝܟܪܝܘܣ ܟܢܘܫܬܐ ܕܣܦܪ̈ܐ ܠܡܦܩܕ ܘܠܡܒܥܐ ܟܐܢܘܬܐ
13 ܘܩܕܡ̈ܝܐ ܐܝܬܝܗܘܢ ܗܘܘ ܡܫܒ̈ܚܢܐ ܒܒ̈ܢܝ ܐܝܣܪܝܠ ܘܒܥܝܢ ܗܘܘ ܡܢܗܘܢ ܫܠܡܐ
14 ܐܡܪܘ ܓܝܪ ܕܓܒܪܐ ܟܗܢܐ ܐܬܐ ܡܢ ܙܪܥܗ ܕܐܗܪܘܢ ܥܡ ܚܝܠܐ ܘܠܐ ܡܒܐܫܝܢ ܠܢ
15 ܘܡܠܠ ܥܡܗܘܢ ܡ̈ܠܐ ܕܫܠܡܐ ܘܐܝܡܐ ܠܗܘܢ ܘܐܡܪ ܕܠܐ ܢܒܥܐ ܘܠܐ ܢܬܚܫܒ ܥܠܝܟܘܢ ܒܝܫܬܐ
ܘܠܪ̈ܚܡܝܟܘܢ
16 ܘܗܝܡܢܘܗܝ ܘܐܚܕ ܡܢܗܘܢ ܐܫܬܝܢ ܓܒܪ̈ܝܢ ܘܩܛܠ ܐܢܘܢ ܒܚܕ ܝܘܡܐ ܐܝܟ ܡܠܬܐ ܕܐܡܪ
ܢܒܝܐ
17 ܕܒܣܪܐ ܕܚܣ̈ܝܝܟ ܘܕܡܗܘܢ ܐܫܕܘ ܚܕܪ̈ܝܗ ܕܐܘܪܫܠܡ ܘܠܐ ܐܝܬ ܗܘܐ ܠܗܘܢ ܕܩܒܪ
18 ܘܢܦܠܬ ܕܚܠܬܗܘܢ ܥܠ ܟܠܗ ܥܡܐ ܐܡܪܘ ܓܝܪ ܕܠܝܬ ܠܗܘܢ ܫܪܪܐ ܐܦܠܐ ܕܝܢܐ ܥܒܪܘ ܓܝܪ
ܥܠ ܕܝܢܐ ܘܡܘ̈ܡܬܐ ܘܩܝܡܐ ܕܐܩܝܡܘ
19 ܘܫܩܠ ܒܝܟܪܝܘܣ ܡܢ ܐܘܪܫܠܡ ܘܫܪܘ ܥܠ ܒܝܬ ܙܪ̈ܐ ܘܫܕܪ ܘܐܚܕ ܡܢ ܐܢܫܐ ܕܡܪܕܘ ܥܠܘܗܝ
ܐܦ ܡܢ ܥܡܐ ܘܢܟܣ ܐܢܘܢ ܥܠ ܒܪܐ ܪܒܬܐ
20 ܘܐܫܠܡ ܐܪܥܐ ܠܐܠܩܝܡܘܣ ܘܫܒܩ ܠܘܬܗ ܚܝܠܐ ܠܥܘܕܪܢܗ ܘܐܬܐ ܒܝܟܪܝܘܣ ܠܘܬ ܡܠܟܐ
21 ܐܠܩܝܡܘܣ ܕܝܢ ܡܬܟܬܫ ܗܘܐ ܥܠ ܪܒܘܬ ܟܗܢܘܬܐ
22 ܘܐܬܟܢܫܘ ܠܘܬܗ ܟܠܗܘܢ ܐܝܠܝܢ ܕܫܓܫܝܢ ܗܘܘ ܠܥܡܗܘܢ ܘܐܚܕܗ ܠܐܪܥܐ ܕܝܗܘܕܐ ܘܥܒܕ
ܡܚܘܬܐ ܪܒܬܐ ܒܐܝܣܪܝܠ
23 ܘܚܙܐ ܝܗܘܕܐ ܠܟܠܗ ܒܝܫܬܐ ܕܥܒܕ ܐܠܩܝܡܘܣ ܘܐܝܠܝܢ ܕܥܡܗ ܒܒ̈ܢܝ ܐܝܣܪܐܝܠ ܝܬܝܪ ܡܢ
ܥܡ̈ܡܐ
24 ܘܢܦܩ ܠܟܠܗܘܢ ܬܚܘ̈ܡܝܗ ܕܝܗܘܕ ܟܕ ܚܕܪܝܢ ܘܥܒܕ ܕܝܢܐ ܒܓܒܪ̈ܐ ܐܝܠܝܢ ܕܡܪܕܘ
ܘܐܫܬܕܪܘ ܕܢܗܠܟܘܢ ܒܐܪܥܐ
25 ܘܟܕ ܕܝܢ ܚܙܐ ܐܠܩܝܡܘܣ ܕܐܬܥ̈ܫܢ ܝܗܘܕܐ ܘܐܝܠܝܢ ܕܥܡܗ ܘܐܝܕܥ ܕܠܐ ܡܫܟܚ ܠܡܩܡ
ܩܕܡܝܗܘܢ ܗܦܟ ܠܘܬ ܡܠܟܐ ܘܐܟܠ ܩܪ̈ܨܝܗܘܢ ܒܒܝ̈ܫܬܐ ܣܓܝܐ̈ܬܐ
26 ܘܫܕܪ ܡܠܟܐ ܕܡܛܪܝܘܣ ܠܢܝܩܢܘܪ ܚܕ ܡܢ ܡܫ̈ܒܚܐ ܕܪ̈ܘܪܒܢܘܗܝ ܕܒܣܢܐܬܐ ܘܒܒܥܠܕܒܒܘܬܐ
ܐܝܬܘܗܝ ܗܘܐ ܠܘܬ ܐܝܣܪܐܝܠ ܘܦܩܕܗ ܕܢܥܛܝܘܗܝ ܘܢܪܝܡܝܘܗܝ ܠܥܡܐ
27 ܘܐܬܐ ܢܝܩܢܘܪ ܠܐܘܪܫܠܡ ܒܚܝܠܐ ܣܓܝܐܐ ܘܫܕܪ ܠܘܬ ܝܗܘܕܐ ܘܐ̈ܚܘܗܝ ܡ̈ܠܐ ܕܫܠܡܐ
ܒܢܟܠܐ ܘܐܡܪ ܠܗܘܢ
28 ܠܐ ܬܗܘܐ ܡܨܘܬܐ ܒܝܢܝ ܘܠܟܘܢ ܘܐܬܐ ܒܓܒܪ̈ܐ ܙܥܘܪ̈ܐ ܘܐܚܙܐ ܐ̈ܦܝܟܘܢ ܒܫܠܡܐ
29 ܘܐܬܘ ܠܘܬ ܝܗܘܕܐ ܘܫܐܠܘ ܒܫܠܡܐ ܚܕ ܕܚܕ ܚܝ̈ܠܐ ܕܝܢ ܡܥܬܕܝܢ ܗܘܘ ܕܢܚܛܦܘܢܝܗܝ
ܠܝܗܘܕܐ
30 ܘܐܬܝܕܥܬ ܡܠܬܐ ܠܝܗܘܕܐ ܕܒܢܟܠܐ ܐܬܘ ܨܐܕܘܗܝ ܘܐܪܚܩ ܠܗ ܡܢܗ ܘܬܘܒ ܠܐ ܨܒܐ ܗܘܐ
ܕܢܚܙܐ ܐ̈ܦܘܗܝ
31 ܘܐܝܕܥ ܢܝܩܢܘܪ ܕܐܬܓܠܝܬ ܠܗ ܡܚܫܒܬܗ ܘܢܦܩ ܠܐܘܪܥܗ ܕܝܗܘܕܐ ܠܘܩܒܠ ܟܦܪ ܫܠܡܐ
32 ܘܢܦܠܘ ܡܢ ܓܒܪ̈ܐ ܕܥܡ ܢܝܩܢܘܪ ܐܝܟ ܚܡܫܡܐܐ ܘܥܪܩܘ ܠܡܕܝܢܬܗ ܕܕܘܝܕ
33 ܘܡܢ ܒܬܪ ܗܠܝܢ ܡ̈ܠܐ ܣܠܩ ܢܝܩܢܘܪ ܠܛܘܪܐ ܕܨܗܝܘܢ ܘܢܦܩܘ ܟܗ̈ܢܐ ܡܢ ܒܝܬ ܡܩܕܫܐ
ܘܡܢ ܩܫܝ̈ܫܐ ܕܥܡܐ ܕܢܫܐܠܘܢ ܒܫܠܡܗ ܘܕܢܚܘܘܢܝܗܝ ܝܩ̈ܕܐ ܘܩܘܪ̈ܒܢܐ ܕܡܬܩܪܒܝܢ ܥܠ ܐ̈ܦܝ
ܡܠܟܐ
34 ܘܡܝܩ ܘܒܙܚ ܒܗܘܢ ܘܫܛ ܐܢܘܢ ܘܡܠܠ ܒܫܒܗܪܢܘܬܐ
35 ܘܝܡܐ ܒܚܡܬܐ ܘܐܡܪ ܕܐܢ ܠܐ ܫܠܡ ܗܫܐ ܝܗܘܕܐ ܘܡܫܪܝܬܗ ܒܐܝ̈ܕܝ ܡܐ ܕܗܦܟܬ ܒܫܠܡܐ
ܐܘܩܕܝܘܗܝ ܠܒܝܬܐ ܗܢܐ ܘܢܦܩ ܒܚܡܬܐ ܪܒܬܐ
36 ܘܥܠܘ ܟܗ̈ܢܐ ܘܩܡܘ ܩܕܡ ܡܕܒܚܐ ܘܩܣܛܪܘܡܐ ܘܒܟܘ ܘܐܡܪܘ
37 ܐܢܬ ܡܪܝܐ ܓܒܝܬ ܠܟ ܗܢܐ ܒܝܬܐ ܕܢܬܩܪܐ ܫܡܟ ܥܠܘܗܝ ܘܕܢܗܘܐ ܒܝܬ ܨܠܘܬܐ ܘܒܥܘܬܐ
ܠܥܡܟ
38 ܥܒܕ ܦܘܪܥܢܐ ܡܢ ܓܒܪܐ ܗܢܐ ܘܡܢ ܡܫܪܝܬܗ ܘܢܦܠܘܢ ܒܪܘܡܚܐ ܘܐܬܕܟܪ ܓܘܕܦܗܘܢ ܘܠܐ
ܬܬܠ ܒܗܘܢ ܚܝܠܐ ܘܡܣܝܒܪܢܘܬܐ
39 ܘܢܦܩ ܢܝܩܢܘܪ ܡܢ ܐܘܪܫܠܡ ܘܫܪܐ ܥܠ ܒܝܬ ܚܘܪܢ ܘܐܪܥܗ ܚܝܠܐ ܕܣܘܪܝܐ
40 ܘܝܗܘܕܐ ܫܪܐ ܥܠ ܐܪܣܐ ܒܬܠܬܐ ܐܠܦܝܢ ܓܒܪ̈ܝܢ ܘܨܠܝ ܝܗܘܕܐ ܘܐܡܪ
41 ܡܪܝܐ ܐܢܬ ܗܘ ܕܟܕ ܓܕܦܘ ܥܠܝܟ ܚ̈ܝܠܐ ܕܡܠܟܐ ܕܐܬܘܪ ܢܦܩ ܡܠܐܟܟ ܘܚܪܒ ܐܢܘܢ ܠܡܐܐ
ܘܬܡܢܐܝܢ ܘܚܡܫܐ ܐܠܦܝܢ
42 ܗܟܢܐ ܫܚܘܩ ܘܬܒܪ ܠܡܫܪܝܬܐ ܗܕܐ ܝܘܡܢܐ ܩܕܡܝܢ ܘܢܕܥܘܢ ܫܪܟܐ ܕܐܚܪ̈ܢܐ ܕܒܝܫܐܝܬ
ܡܠܠܘ ܥܠ ܒܝܬ ܡܩܕܫܟ ܘܕܘܢ ܐܢܘܢ ܐܝܟ ܒܝܫܘܬܗܘܢ
43 ܘܫܪܝ ܡܫܪ̈ܝܬܐ ܕܢܩܪܒܢ ܒܬܠܬܥܣܪܐ ܒܐܕܪ ܝܪܚܐ ܘܐܬܬܒܪܬ ܡܫܪܝܬܗ ܕܢܝܩܢܘܪ ܘܢܦܠ ܗܘ
ܒܩܕܡܐ ܒܩܪܒܐ
44 ܘܟܕ ܕܝܢ ܚܙܬ ܡܫܪܝܬܗ ܕܢܝܩܢܘܪ ܕܢܦܠ ܠܗ ܫܕܘ ܙܝܢܗܘܢ ܘܥܪܩܘ
45 ܘܪܕܦܝܢ ܗܘܘ ܠܗܘܢ ܕܒܝܬ ܝܗܘܕܐ ܡܪ̈ܕܐ ܝܘܡܐ ܗܕ ܡܢ ܐܪܣܐ ܘܥܕܡܐ ܕܐܬܘ ܠܓܙܝܪܐ
ܘܩܪܘ ܒܬܪܗܘܢ ܒܩܪ̈ܢܬܐ ܐܝܕܝ̈ܥܬܐ
46 ܘܢܦܩܘ ܡܢ ܟܠܗܝܢ ܩܘܪ̈ܝܐ ܕܝܗܘܕܐ ܘܡܚܡܠܝܢ ܗܘܘ ܘܡܗܦܟܝܢ ܠܗܘܢ ܚܕ ܠܘܬ ܚܕ ܥܕܡܐ
ܕܢܦܠܘ ܟܠܗܘܢ ܠܦܘܡܐ ܕܚܪܒܐ ܥܕܡܐ ܕܠܐ ܐܫܬܚܪ ܡܢܗܘܢ ܐܦܠܐ ܚܕ
47 ܘܢܣܒܘ ܒܙܬܗܘܢ ܘܫܒܝܬܗܘܢ ܘܫܩܠܘ ܪܫܗ ܕܢܝܩܢܘܪ ܘܝܡܝܢܗ ܗܝ ܕܐܪܝܡ ܗܘܐ ܒܫܘܒܗܪܐ
ܘܐܝܬܝܘ ܘܬܠܘ ܐܢܘܢ ܒܐܘܪܫܠܡ
48 ܘܐܬܒܣܡ ܥܡܐ ܣܓܝ ܘܐܩܝܡܘܗܝ ܠܝܘܡܐ ܗܢܐ ܒܒܘܣܡܐ ܘܒܚܕܘܬܐ
49 ܘܣܡܘ ܕܗܘܘ ܥܒܕܝܢ ܠܗ ܡܢ ܫܢܐ ܠܫܢܐ ܒܬܠܬܥܣܪܐ ܒܐܕܪ ܝܪܚܐ
50 ܘܫܠܝܬ ܐܪܥܐ ܕܝܗܘܕܐ ܝܘ̈ܡܬܐ ܙܥܘܪ̈ܐ

Chapter 8

1 ܘܫܡܥ ܝܗܘܕܐ ܫܡܥܗܘܢ ܕܒ̈ܢܝ ܪܗܘܡܐ ܕܥܫܝܢܝܢ ܒܚܝܠܐ ܘܡܨܛܒܝܢ ܒܟܠ ܐܝܠܝܢ
ܕܡܬܢܩܦܝܢ ܠܗܘܢ ܘܠܟܠ ܡܢܘ ܕܡܬܩܪܒ ܠܘܬܗܘܢ ܡܩܝܡܝܢ ܥܡܗ ܪܚܡܘܬܐ
2 ܘܐܫܬܥܝܘ ܠܗ ܥܠ ܓܢܒܪܘܬܗܘܢ ܘܩܪ̈ܒܝܗܘܢ ܕܥܒܕܘ ܒܓ̈ܠܛܝܐ ܘܐܬܥܫܢܘ ܥܠܝܗܘܢ ܘܕܥܒܕܘ
ܐܢܘܢ ܕܢܗܘܘܢ ܠܗܘܢ ܡܣ̈ܩܝ ܡܕܐܬܐ
3 ܘܟܠܡܕܡ ܬܘܒ ܕܥܒܕܘ ܒܐܪܥܐ ܕܐܣܦܢܝܐ ܘܐܚܕܘ ܡܐܛܠ ܕܕܗܒܐ ܘܕܣܐܡܐ ܕܐܝܬ ܬܡܢ
4 ܘܕܐܚܕܘ ܒܡ̈ܠܟܝܗܘܢ ܘܒܢܝܓܪܘܬ ܪܘܚܗܘܢ ܟܠ ܐܬܪ ܐܬܪܐ ܕܝܢ ܪܚܝܩ ܗܘܐ ܡܢܗܘܢ ܣܓܝ
ܘܕܐܝܟܢܐ ܬܘܒ ܫܚܩܘ ܠܡ̈ܠܟܐ ܕܐܬܘ ܥܠܝܗܘܢ ܡܢ ܣܘ̈ܦܝܗ ܕܐܪܥܐ ܘܡܚܘ ܒܗܘܢ ܡܚܘܬܐ ܪܒܬܐ
ܘܫܪܟܐ ܕܐܚܪ̈ܢܐ ܡܣܩܝܢ ܗܘܘ ܠܗܘܢ ܡܕܐܬܐ ܒܟܠ ܫܢܐ ܘܫܢܐ
5 ܐܦ ܠܦܝܠܝܦܘܣ ܘܠܡ̈ܠܟܐ ܕܚ̈ܬܝܐ ܘܠܐܝܠܝܢ ܕܡܫܬܩܠܝܢ ܗܘܘ ܥܠܝܗܘܢ ܡܟܟܘ ܘܫܚܩܘ
ܐܢܘܢ ܒܩܪ̈ܒܐ ܘܐܬܥܫܢܘ ܥܠܝܗܘܢ
6 ܘܠܐܢܛܝܟܘܣ ܡܠܟܐ ܪܒܐ ܕܐܣܝܐ ܗܘ ܕܐܙܠ ܗܘܐ ܥܠܝܗܘܢ ܠܩܪܒܐ ܘܐܝܬ ܗܘܐ ܥܡܗ ܡܐܐ
ܘܥܣܪܝܢ ܦܝ̈ܠܝܢ ܘܦܪ̈ܫܐ ܘܡܪ̈ܟܒܬܐ ܘܚܝܠܐ ܣܓܝܐܐ ܘܥܫܝܢܐ ܫܚܩܘܗ ܠܟܠܗ ܡܫܪܝܬܗ
7 ܘܠܗ ܐܚܕܘܗܝ ܟܕ ܚܝ ܘܐܩܝܡ ܕܗܘܐ ܡܣܩ ܠܗܘܢ ܗܘ ܘܡ̈ܠܟܐ ܕܡܢ ܒܬܪܗ ܡܕܐܬܐ ܪܒܬܐ
ܒܟܠ ܫܢܐ ܘܫܢܐ ܘܕܗܘܘ ܝܗܒܝܢ ܗܡܝܪ̈ܐ ܘܦܘܪ̈ܫܢܐ
8 ܘܠܐܪܥܐ ܕܗܢܕܘ ܘܕܡܕܝ ܘܕܠܘܕܝܐ ܡܢ ܐܪ̈ܥܬܗ ܐܪ̈ܥܬܐ ܓܒ̈ܝܬܐ ܘܟܕ ܢܣܒܘ ܐܢܝܢ ܡܢܗ
ܝܗܒܘ ܐ̈ܢܝܢ ܠܐܘܡܢܝܘܣ ܡܠܟܐ
9 ܘܟܕ ܬܘܒ ܨܒܘ ܕܢܐܬܘܢ ܡܢ ܗܠܣ ܕܢܥܛܘܢ ܘܢܓܡܪܘܢ ܐܢܘܢ
10 ܘܐܬܝܕܥܬ ܠܗܘܢ ܡܠܬܐ ܫܕܪܘ ܥܠܝܗܘܢ ܠܚܕ ܡܢ ܐܣܛܪ̈ܛܓܐ ܘܐܩܪܒ ܥܡܗܘܢ ܘܢܦܠܘ ܡܢܗܘܢ
ܩ̈ܛܝܠܐ ܣܓ̈ܝܐܐ ܘܫܒܘ ܢܫ̈ܝܗܘܢ ܘܒܢ̈ܝܗܘܢ ܘܒܙܘ ܐܢܘܢ ܘܐܚܕܘ ܘܐܬܥܫܢܘ ܥܠ ܐܪܥܗܘܢ
ܘܣܚܦܘ ܚܣܢ̈ܝܗܘܢ ܘܫܥܒܕܘ ܐܢܘܢ ܥܕܡܐ ܠܝܘܡܐ ܗܢܐ
11 ܘܠܫܪܟܐ ܕܡ̈ܠܟܘܬܐ ܘܠܓܙܪ̈ܬܐ ܘܚܕܐ ܙܒܢ ܠܟܠ ܐܝܠܝܢ ܕܩܝܡܝܢ ܗܘܘ ܠܘܩܒܠܗܘܢ
ܡܚܒܠܝܢ ܗܘܘ ܠܗܘܢ ܘܒܙܝܢ ܘܫܒܝܢ ܘܡܫܥܒܕܝܢ ܗܘܘ ܠܗܘܢ ܠܥܒܕܘܬܐ
12 ܥܡ ܪ̈ܚܡܝܗܘܢ ܕܝܢ ܘܥܡ ܐܝܠܝܢ ܕܡܢܚܝܢ ܗܘܘ ܨܐܕܝܗܘܢ ܢܛܪܝܢ ܗܘܘ ܪܚܡܘܬܐ ܘܐܚܕܘ
ܘܐܬܥܫܢܘ ܥܠ ܡ̈ܠܟܐ ܕܪܚܝܩܝܢ ܘܕܩܪܝܒܝܢ ܘܟܠ ܕܫܡܥܝܢ ܗܘܘ ܫܡܥܗܘܢ ܡܬܬܙܝܥܝܢ ܗܘܘ
ܡܢܗܘܢ
13 ܘܠܟܠ ܡܢܘ ܕܨܒܝܢ ܗܘܘ ܕܢܥܕܪܘܢ ܘܢܡܠܟܘܢ ܡܡܠܟ ܗܘܐ ܘܠܟܠ ܡܢܘ ܕܨܒܝܢ ܗܘܘ
ܕܢܡܟܟܘܢ ܡܡܟܟܝܢ ܗܘܘ ܘܐܬܪܝܡܘ ܘܐܬܥܫܢܘ ܣܓܝ
14 ܘܒܗܠܝܢ ܟܠܗܝܢ ܠܐ ܩܛܪ ܐܦܠܐ ܚܕ ܡܢܗܘܢ ܬܓܐ ܘܠܐ ܐܬܟܣܝ ܐܪ̈ܓܘܢܐ ܐܝܟ ܕܢܬܪܘܪܒ
ܒܗܘܢ
15 ܘܥܒܕܘ ܠܗܘܢ ܒܝܬ ܒܘܠܐ ܘܟܠܝܘܡ ܡܬܡܠܟܝܢ ܗܘܘ ܬܠܬܡܐܐ ܘܥܣܪܝܢ ܓܒܪ̈ܝܢ ܐܟܚܕܐ
ܒ̈ܢܝ ܡܠܟܐ ܘܡܬܚܫܒܝܢ ܗܘܘ ܕܐܝܟܢܐ ܢܐܨܦܘܢ ܘܢܕܒܪܘܢ ܠܥܡܐ
16 ܘܡܫܠܡܝܢ ܗܘܘ ܪܫܢܘܬܐ ܠܚܕ ܓܒܪܐ ܒܫܢܬܐ ܗܘܗ ܦܩܕ ܗܘܐ ܘܡܫܬܠܛ ܥܠ ܟܠܗ ܐܪܥܗܘܢ
ܘܟܠܗܘܢ ܡܫܬܡܥܝܢ ܗܘܘ ܠܗܘ ܚܕ ܓܒܪܐ ܘܠܐ ܐܝܬ ܗܘܐ ܒܝܢܬܗܘܢ ܠܐ ܚܣܡܐ ܘܠܐ ܛܢܢܐ
17 ܘܓܒܐ ܝܗܘܕܐ ܠܐܘܦܠܝܡܘܣ ܒܪܗ ܕܝܘܚܢܢ ܒܪ ܐܩܘܣ ܘܠܐܝܣܘܢ ܒܪܗ ܕܠܥܙܪ ܘܫܕܪ ܐܢܘܢ
ܠܪܗܘܡܐ ܕܢܩܝܡܘܢ ܥܡܗܘܢ ܪܚܡܘܬܐ ܘܥܘܕܪܢܐ
18 ܘܕܢܣܒܘܢ ܡܢܗܘܢ ܢܝܪܐ ܡܛܠ ܕܡܠܟܘܬܐ ܕܝܘ̈ܢܝܐ ܡܫܥܒܕܐ ܗܘܬ ܠܐܝܣܪܐܝܠ ܠܥܒܕܘܬܐ
19 ܘܐܙܠܘ ܕܒܝܬ ܐܘܦܠܝܡܘܣ ܠܪܗܘܡܐ ܐܘܪܚܐ ܕܝܢ ܪܒܐ ܗܘܬ ܘܥܠܘ ܠܒܝܬ ܒܘܠܐ ܕܝܠܗܘܢ
ܘܥܢܘ ܘܐܡܪܘ ܠܗܘܢ
20 ܝܗܘܕܐ ܡܩܒܝ ܘܐܚ̈ܘܗܝ ܘܥܡܐ ܕܝܗ̈ܘܕܝܐ ܫܕܪܘܢ ܠܘܬܟܘܢ ܠܡܩܡܘ ܥܡܟܘܢ ܥܘܕܪܢܐ
ܘܪܚܡܘܬܐ ܕܬܟܬܒܘܢܢ ܪ̈ܚܡܝܟܘܢ ܘܡܥܕܪ̈ܢܝܟܘܢ
21 ܘܫܦܪܬ ܡܠܬܐ ܒܥܝ̈ܢܝܗܘܢ
22 ܘܗܢܘ ܦܚܡܗ ܕܐܓܪܬܐ ܕܟܬܒܘ ܒܦܢܩܝܬܐ ܕܢܚܫܐ ܘܫܕܪܘ ܠܐܘܪܫܠܡ ܕܬܗܘܐ ܠܘܬܗܘܢ
ܠܥܘܗܕܢܐ ܕܪܚܡܘܬܐ ܘܕܥܘܕܪܢܐ ܘܕܫܠܡܐ
23 ܫܦܝܪ ܢܗܘܐ ܠܪ̈ܗܘܡܝܐ ܘܠܥܡܐ ܕܝܗ̈ܘܕܝܐ ܒܝܡܐ ܘܒܝܒܫܐ ܠܥܠܡ ܘܪܘܡܚܐ ܘܒܥܠܕܒܒܐ
ܢܬܪܚܩ ܡܢܗܘܢ
24 ܐܢ ܕܝܢ ܢܩܘܡ ܩܪܒܐ ܥܠ ܪ̈ܗܘܡܝܐ ܠܘܩܕܡ ܐܘ ܥܠ ܟܠ ܡܥܕܪ̈ܢܝܗܘܢ ܐܘ ܥܠ ܟܠ ܐܝܟܐ
ܕܡܫܠܛܝܢ
25 ܢܐܬܐ ܠܥܘܕܪܢܗܘܢ ܥܡܐ ܕܝܗ̈ܘܕܝܐ ܐܝܟ ܡܐ ܕܫܐܠ ܙܒܢܐ ܒܠܒܐ ܡܠܝܐ
26 ܘܠܒ̈ܥܠܕܒܒܐ ܕܡܩܪܒܝܢ ܥܡܗܘܢ ܠܐ ܢܬܠܘܢ ܠܗܘܢ ܢܦܐܫܐ ܘܢܟܠܘܢ ܡܢܗܘܢ ܚ̈ܛܐ ܘܙܝܢܐ
ܘܟܣܦܐ ܘܐ̈ܠܦܐ ܐܝܟ ܕܫܦܪ ܠܪ̈ܗܘܡܝܐ ܘܢܛܪܘܢ ܢܛܘܪ̈ܬܗܘܢ ܟܕ ܡܕܡ ܠܐ ܢܣܒܝܢ ܡܢܗܘܢ
27 ܘܐܢ ܕܝܢ ܠܥܡܐ ܕܝܗ̈ܘܕܝܐ ܢܓܕܫ ܠܘܩܕܡ ܩܪܒܐ ܢܬܟܬܫܘܢ ܘܢܥܕܪܘܢ ܐܢܘܢ ܒ̈ܢܝ
ܪ̈ܗܘܡܐ ܡܢ ܟܠܗ ܢܦܫܗܘܢ ܐܝܟ ܡܐ ܕܙܒܢܐ ܫܐܠ
28 ܘܠܐܝܠܝܢ ܕܡܬܟܬܫܝܢ ܘܡܩܪܒܝܢ ܥܡܗܘܢ ܠܐ ܢܬܝܗܒ ܚ̈ܛܐ ܘܙܝܢܐ ܘܟܣܦܐ ܘܐ̈ܠܦܐ ܐܝܟ
ܕܫܦܪ ܠܒ̈ܢܝ ܪܗܘܡܐ ܘܢܛܪܘܢ ܢܛܘܪ̈ܬܗܘܢ ܟܕ ܡܕܡ ܠܐ ܢܣܒܘܢ ܡܢܗܘܢ ܕܠܐ ܒܢܟܠܐ
29 ܐܝܟ ܗܠܝܢ ܡ̈ܠܐ ܐܩܝܡܘ ܒ̈ܢܝ ܪܗܘܡܐ ܥܡ ܟܢܫܐ ܕܝܗ̈ܘܕܝܐ
30 ܐܢ ܕܝܢ ܡܢ ܒܬܪ ܡ̈ܠܐ ܗܠܝܢ ܢܨܒܘܢ ܗܠܝܢ ܠܡܒܨܪ ܐܘ ܠܡܘܣܦܘ ܢܥܒܕܘܢ ܟܠ ܕܫܦܪ
ܠܬܪܥܝܬܗܘܢ ܘܟܠ ܕܢܒܨܪܘܢ ܐܘ ܢܘܣܦܘܢ ܢܗܘܐ ܫܠܝܛ ܠܗܘܢ
31 ܘܥܠ ܒܝܫ̈ܬܐ ܕܝܢ ܕܥܒܕ ܨܐܕܝܟܘܢ ܕܡܛܪܝܘܣ ܡܠܟܐ ܟܬܒܢ ܘܫܠܚܢ ܠܗ ܕܠܡܢܐ ܐܘܩܪܬ
ܘܐܥܫܢܬ ܢܝܪܟ ܥܠ ܪ̈ܚܡܝܢ ܘܡܥܕܪ̈ܢܝܢ ܝܗܘ̈ܕܝܐ
32 ܐܢ ܗܟܝܠ ܬܘܒ ܢܩܒܠܘܢ ܥܠܝܟ ܢܥܒܕ ܠܗܘܢ ܬܒܥܬܐ ܘܕܝܢܐ ܘܢܩܪܒ ܥܡܟ ܒܝܡܐ ܘܒܝܒܫܐ

Chapter 9

1 ܘܫܡܥ ܕܡܛܪܝܘܣ ܕܢܦܠ ܢܝܩܢܘܪ ܘܚܝܠܗ ܒܩܪܒܐ ܘܐܘܣܦ ܬܘܒ ܠܡܫܕܪܘ ܠܒܝܟܪܝܘܣ
ܘܠܐܠܩܝܡܘܣ ܕܬܪ̈ܬܝܢ ܙܒ̈ܢܝܢ ܠܐܪܥܐ ܕܝܗܘܕܐ ܘܚܝܠܐ ܕܡܢ ܝܡܝܢܐ ܥܡܗܘܢ
2 ܘܐܙܠܘ ܕܒܝܬ ܒܝܟܪܝܘܣ ܒܐܘܪܚܐ ܕܓܠܥܕ ܘܫܪܘ ܥܠ ܡܣܠܘܬ ܕܒܐܪܒܠܐ ܘܟܒܫܘܗ ܘܐܘܒܕܘ
ܒܗ ܢܦ̈ܫܬܐ ܕܐܢܫܐ ܣܓ̈ܝܐܐ
3 ܘܒܫܢܬ ܡܐܐ ܘܚܡܫܝܢ ܘܬܪ̈ܬܝܢ ܒܝܪܚܐ ܩܕܡܝܐ ܫܪܘ ܥܠ ܐܘܪܫܠܡ
4 ܘܫܩܠܘ ܘܐܙܠܘ ܠܒܝܪܙܬ ܒܥܣܪܝܢ ܐ̈ܠܦܝܢ ܪ̈ܓܠܝܐ ܘܬܪ̈ܝܢ ܐ̈ܠܦܝܢ ܦܪ̈ܫܐ
5 ܘܝܗܘܕܐ ܫܪܐ ܗܘܐ ܒܐܠܣܐ ܘܥܡܗ ܬܠܬܐ ܐܠܦܝܢ ܓܒܪ̈ܐ ܡܓܒ̈ܝܐ
6 ܘܚܙܘ ܠܡܫܪܝܬܐ ܕܒܥܠܕܒ̈ܒܝܗܘܢ ܕܣܓܝ ܥܫܝܢܐ ܘܕܚܠܘ ܛܒ ܘܫܢܝܘ ܣܓ̈ܝܐܐ ܡܢ ܡܫܪܝܬܐ
ܘܠܐ ܐܫܬܚܪܘ ܐܠܐ ܬܡܢܡܐܐ ܓܒܪ̈ܝܢ ܒܠܚܘܕ
7 ܘܚܙܐ ܝܗܘܕܐ ܕܐܬܒܕܪܬ ܠܗ ܡܫܪܝܬܗ ܘܩܪܒܐ ܐܠܨ ܠܗ ܘܐܫܬܚܩ ܒܠܒܗ ܘܐܫܬܪܝ ܡܛܠ ܕܠܐ
ܐܝܬ ܗܘܐ ܠܗ ܙܒܢܐ ܠܡܟܢܫܘ ܐܢܘܢ
8 ܘܐܡܪ ܠܐܝܠܝܢ ܕܐܫܬܚܪܘ ܠܘܬܗ ܩܘܡܘ ܢܣܩ ܥܠ ܒܥ̈ܠܕܒܒܝܢ ܟܒܪ ܢܫܟܚ ܠܡܩܪܒܘ ܥܡܗܘܢ
9 ܘܗܦܟܘ ܠܗܘܢ ܡܢܗ ܘܐܡܪܝܢ ܠܗ ܠܐ ܡܬܡܨܝܢ ܐܢܚܢܢ ܐܠܐ ܗܫܐ ܢܦܠܛ ܢܦܫ̈ܬܢ ܘܢܗܦܘܟ
ܘܢܐܬܐ ܥܡ ܐܚ̈ܝܢ ܘܢܩܪܒ ܥܡܗܘܢ ܡܛܠ ܕܐܢܚܢܢ ܙܥܘܪ̈ܐ ܚܢܢ
10 ܘܐܡܪ ܝܗܘܕܐ ܚܣ ܠܝ ܕܐܥܒܕ ܗܕܐ ܘܐܥܪܘܩ ܡܢ ܩܕܡܝܗܘܢ ܘܐܢ ܡܛܝ ܙܒܢܢ ܢܡܘܬ
ܓܢܒܪܐܝܬ ܥܠ ܐ̈ܦܝ ܐ̈ܚܝܢ ܘܠܐ ܢܫܒܘܩ ܡܘܡܐ ܒܬܫܒܘܚܬܢ
11 ܘܫܩܠ ܚܝܠܐ ܡܢ ܡܫܪܝܬܐ ܘܩܡܘ ܠܘܩܒܠ ܩܪܒܐ ܘܐܬܦܠܓܘ ܦܪ̈ܫܐ ܠܬܪ̈ܬܝܢ ܡܢ̈ܘܢ
ܘܩܫ̈ܬܐ ܘܫ̈ܕܝܝ ܒܩ̈ܠܥܐ ܐܙܠܝܢ ܗܘܘ ܩܕܡ ܚܝܠܐ ܘܟܠܗܘܢ ܚܝ̈ܠܬܢܐ ܘܩܪ̈ܒܬܢܐ ܥܡܗܘܢ
12 ܘܒܝܟܪܝܘܣ ܐܝܬܘܗܝ ܗܘܐ ܒܟܢܦܐ ܕܝܡܝܢܐ ܘܩܪܒ ܦ̈ܠܓܐ ܡܢ ܬܪ̈ܝܗܘܢ ܓܒ̈ܐ ܘܩܪܝܢ ܗܘܘ
ܒܩܪ̈ܢܬܐ ܐܦ ܕܒܝܬ ܝܗܘܕܐ ܩܪܝܢ ܗܘܘ ܒܩܪ̈ܢܬܗܘܢ
13 ܘܐܬܬܙܝܥܬ ܐܪܥܐ ܡܢ ܩܠܐ ܕܡܫܪ̈ܝܬܐ ܘܫܪܝܘ ܠܡܩܪܒܘ ܡܢ ܨܦܪܐ ܘܥܕܡܐ ܠܪܡܫܐ
14 ܘܚܙܐ ܝܗܘܕܐ ܕܒܝܟܪܝܘܣ ܘܥܘܫܢܗ ܕܡܫܪܝܬܐ ܒܓܒܐ ܗܘ ܕܝܡܝܢܐ ܘܐܫܠܡܘ ܚܒܪ̈ܘܗܝ
ܢܦܫܗܘܢ ܡܢ ܟܠܗ ܠܒܗܘܢ
15 ܘܐܬܬܒܪ ܘܐܫܬܚܩ ܡܢ ܩܕܡܝܗܘܢ ܓܒܐ ܕܝܡܝܢܐ ܘܪ̈ܕܦ ܗܘܐ ܒܬܪܗܘܢ ܥܕܡܐ ܠܛܘܪܐ
ܕܙܘܛܘܣ
16 ܘܗܠܝܢ ܕܡܢ ܓܒܐ ܕܣܡܠܐ ܟܕ ܚܙܘ ܕܐܙܕܟܝ ܠܗ ܓܒܐ ܕܝܡܝܢܐ ܗܦܟܘ ܒܬܪ ܝܗܘܕܐ ܘܐܝܠܝܢ
ܕܥܡܗ ܡܢ ܒܣܬܪܗܘܢ
17 ܘܐܥܫܢܘ ܩܪܒܐ ܘܢܦܠܘ ܡܢ ܗܠܝܢ ܘܡܢ ܗܠܝܢ
18 ܐܦ ܝܗܘܕܐ ܢܦܠ ܘܕܐܫܬܚܪܘ ܥܪܩܘ
19 ܘܢܣܒܘ ܝܘܢܬܢ ܘܫܡܥܘܢ ܠܝܗܘܕܐ ܐܚܘܗܘܢ ܘܩܒܪܘܗܝ ܒܩܒܪܐ ܕܐܒܗ̈ܘܗܝ ܒܡܘܪܥܝܡ
20 ܘܒܟܘ ܘܐܪܩܕܘ ܥܠ ܝܗܘܕܐ ܟܠܗ ܐܝܣܪܝܠ ܘܐܬܐܒܠܘ ܥܠܘܗܝ ܐܒܠܐ ܪܒܐ ܝܘ̈ܡܬܐ ܣܓ̈ܝܐܐ
ܘܐܡܪܘ
21 ܐܝܟܢܐ ܢܦܠ ܓܢܒܪܐ ܘܚܝܠܬܢܐ ܦܪܘܩܗ ܕܐܝܣܪܐܝܠ
22 ܘܫܪܟܐ ܕܡ̈ܠܘܗܝ ܕܝܗܘܕܐ ܘܩܪ̈ܒܘܗܝ ܘܢܨܚ̈ܢܘܗܝ ܘܓܢܒܪܘܬܗ ܘܚܝܠܬܢܘܬܗ ܠܐ ܐܬܟܬܒܘ
ܣܓܝܐܝܢ ܗܘܘ ܓܝܪ ܣܓܝ
23 ܘܗܘܐ ܡܢ ܒܬܪ ܡܘܬܗ ܕܝܗܘܕܐ ܐܕܝܩܘ ܘܐܬܚܙܝܘ ܓܒܪ̈ܐ ܥܘ̈ܠܐ ܒܟܠܗ ܬܚܘܡܗܘܢ ܕܒ̈ܢܝ
ܐܝܣܪܐܝܠ ܘܐܬܓܠܝܘ ܟܠܗܘܢ ܪ̈ܫܝܥܐ ܘܥܒܪ̈ܝ ܢܡܘܣܐ
24 ܘܒܗܢܘܢ ܝܘ̈ܡܬܐ ܗܘܐ ܟܦܢܐ ܪܒܐ ܘܐܬܚܒܠܬ ܐܦ ܐܪܥܐ ܥܡܗܘܢ
25 ܘܓܒܐ ܒܝܟܪܝܘܣ ܠܐܢܫܐ ܪ̈ܫܝܥܐ ܘܐܩܝܡ ܐܢܘܢ ܡܪ̈ܘܬܐ ܘܫ̈ܠܝܛܢܐ ܥܠ ܐܪܥܐ
26 ܘܡܥܩܒܝܢ ܗܘܘ ܘܒܥܝܢ ܠܪ̈ܚܡܘܗܝ ܕܝܗܘܕܐ ܘܡܝܬܝܢ ܗܘܘ ܠܗܘܢ ܠܘܬ ܒܝܟܪܝܘܣ ܘܡܒܙܚ
ܗܘܐ ܘܡܫܬܢܕ ܒܗܘܢ
27 ܘܗܘܐ ܐܘܠܨܢܐ ܪܒܐ ܠܐܝܣܪܐܝܠ ܕܠܐ ܗܘܐ ܐܟܘܬܗ ܡܢ ܝܘܡܐ ܕܠܐ ܐܬܚܙܝ ܢܒܝܐ ܒܝܢܬܗܘܢ
28 ܘܐܬܟܢܫܘ ܟܠܗܘܢ ܪ̈ܚܡܘܗܝ ܕܝܗܘܕܐ ܘܐܡܪܘ ܠܝܘܢܬܢ
29 ܡܢ ܝܘܡܐ ܕܡܝܬ ܝܗܘܕܐ ܐܚܘܟ ܠܐ ܐܝܬ ܓܒܪܐ ܕܕܡܐ ܠܗ ܕܢܦܘܩ ܠܘܩܒܠ ܒ̈ܥܠܕܒܒܝܢ
ܘܠܘܩܒܠ ܒܝܟܪܝܘܣ ܘܠܘܩܒܠ ܟܠܗܘܢ ܐܝܠܝܢ ܕܡܬܟܬܫܝܢ ܥܡܢ ܘܣܢܝܢ ܠܢ ܡܢ ܒܢ̈ܝ ܥܡܢ
30 ܗܫܐ ܒܟ ܡܨܛܒܝܢ ܐܢܚܢܢ ܝܘܡܢܐ ܕܬܗܘܐ ܠܢ ܪܫܐ ܘܡܕܒܪܢܐ ܠܡܩܪܒܘ ܩܪ̈ܒܝܢ
31 ܘܩܒܠ ܝܘܢܬܢ ܒܗܘ ܙܒܢܐ ܕܢܗܘܐ ܡܕܒܪܢܐ ܘܩܡ ܚܠܦ ܝܗܘܕܐ ܐܚܘܗܝ
32 ܘܝܕܥ ܒܝܟܪܝܘܣ ܘܨܒܐ ܗܘܐ ܕܢܩܛܠܝܘܗܝ
33 ܘܝܕܥ ܝܘܢܬܢ ܘܫܡܥܘܢ ܐܚܘܗܝ ܘܟܠܗܘܢ ܐܝܠܝܢ ܕܐܝܬ ܗܘܘ ܥܡܗ ܘܥܪܩܘ ܠܗܘܢ ܠܡܕܒܪܐ
ܕܬܩܘܥ ܘܫܪܘ ܥܠ ܡ̈ܝܐ ܕܓܘܒܐ ܕܐܣܦܪ
34 ܘܝܕܥ ܒܝܟܪܝܘܣ ܒܝܘܡܐ ܕܫܒܬܐ ܘܐܬܐ ܗܘ ܘܟܠܗ ܚܝܠܗ ܠܥܒܪ̈ܘܗܝ ܕܝܘܪܕܢܢ
35 ܘܫܕܪ ܝܘܢܬܢ ܠܝܘܚܢܢ ܐܚܘܗܝ ܕܢܗܘܐ ܡܕܒܪܢܐ ܠܥܡܐ ܘܒܥܐ ܡܢ ܢܒ̈ܛܝܐ ܪ̈ܚܡܘܗܝ
ܕܢܫܒܘܩ ܠܘܬܗܘܢ ܟܠܗ ܐܝܩܪܬܗܘܢ
36 ܘܢܦܩܘ ܒ̈ܢܝ ܐܡܒܪܝ ܡܢ ܡܐܕܒܐ ܘܐܚܕܘܗܝ ܠܝܘܚܢܢ ܘܠܟܠ ܕܐܝܬ ܗܘܐ ܥܡܗ ܘܕܒܪܘ
ܘܐܙܠܘ
37 ܡܢ ܒܬܪ ܕܝܢ ܗܠܝܢ ܡ̈ܠܐ ܐܡܪܘ ܠܝܘܢܬܢ ܘܠܫܡܥܘܢ ܐܚܘܗܝ ܕܒ̈ܢܝ ܐܡܒܪܝ ܥܒܕܝܢ
ܡܫܬܘܬܐ ܪܒܬܐ ܘܡܝܬܝܢ ܟܠܬܐ ܡܢ ܢܒܛ ܒܪܬ ܪ̈ܫܐ ܕܚܕ ܡܢ ܪ̈ܘܪܒܢܐ ܕܟܢܥܢ ܒܬܫܒܘܚܬܐ
ܪܒܬܐ ܘܒܥܡܐ ܣܓܝܐܐ
38 ܘܐܝܬܕܟܪ ܝܘܢܬܢ ܠܝܘܚܢܢ ܐܚܘܗܝ ܘܣܠܩܘ ܘܐܬܛܫܝܘ ܒܟܢܦܗ ܕܛܘܪܐ
39 ܘܐܪܝܡܘ ܥܝ̈ܢܝܗܘܢ ܘܚܙܘ ܘܗܐ ܪܘܒܐ ܕܟܢܫܐ ܣܓܝܐܐ ܘܚܬܢܐ ܘܪ̈ܚܡܘܗܝ ܢܦܩܘ ܓܝܪ
ܪ̈ܚܡܘܗܝ ܘܐܚ̈ܘܗܝ ܠܐܘܪܥܗ ܒܩܝܬܪ̈ܐ ܘܒܟܢܪ̈ܐ ܘܒܡ̈ܐܢܝ ܙܝܢܐ ܣܓܝܐܐ
40 ܘܩܡܘ ܥܠܝܗܘܢ ܡܢ ܟܡܐܢܐ ܕܒܝܬ ܝܘܢܬܢ ܘܩܛܠܘ ܐܢܘܢ ܘܢܦܠܘ ܩ̈ܛܝܠܐ ܣ̈ܓܝܐܐ ܘܫܪܟܐ
ܕܐܚܪ̈ܢܐ ܥܪܩܘ ܠܛܘܪܐ ܘܢܣܒܘ ܟܠܗ ܒܙܬܗܘܢ
41 ܘܐܬܗܦܟܬ ܡܫܬܘܬܐ ܠܐܒܠܐ ܘܩܠܐ ܕܙܡܪܗܘܢ ܠܡܪܩܘܕܬܐ
42 ܘܐܬܬܒܥܘ ܬܒܥܬܐ ܕܕܡܗ ܕܐܚܘܗܘܢ ܘܗܦܟܘ ܠܥܒܪܐ ܕܝܘܪܕܢܢ
43 ܘܫܡܥ ܒܝܟܪܝܘܣ ܕܗܦܟ ܘܐܬܐ ܝܘܢܬܢ ܘܐܬܐ ܠܬܚܘ̈ܡܘܗܝ ܕܝܘܪܕܢܢ ܒܝܘܡܐ ܕܫܒܬܐ ܒܚܝܠܐ
ܣܓܝܐܐ
44 ܘܐܡܪ ܝܘܢܬܢ ܠܐܝܠܝܢ ܕܥܡܗ ܩܘܡܘ ܘܢܬܟܬܫ ܥܠ ܐ̈ܦܝ ܢܦܫ̈ܬܢ ܠܐ ܓܝܪ ܐܝܬܘܗܝ ܝܘܡܢܐ
ܐܝܟ ܕܐܬܡܠܝ ܘܐܝܟ ܕܡܢ ܩܕܡܘܗܝ
45 ܡܛܠ ܕܗܐ ܩܪܒܐ ܡܛܝܒ ܠܩܘܒܠܢ ܡܢ ܩܕܡܝܢ ܘܡܢ ܒܣܬܪܢ ܘܡܘ̈ܗܝ ܕܝܘܪܕܢܢ ܚܕܝܪܝܢ ܠܢ
ܡܟܐ ܘܡܟܐ ܘܥܒܐ ܒܡܨܥܬܐ ܘܠܐ ܐܝܬ ܐܬܪܐ ܠܡܪܟܢܘ ܡܢܗ
46 ܗܫܐ ܓܥܘ ܠܘܬ ܥܡܘܪܐ ܕܫܡܝܐ ܕܐܝܟܢܐ ܬܬܦܪܩܘܢ ܡܢ ܐܝܕܐ ܕܒܥ̈ܠܕܒܒܝܟܘܢ
47 ܘܫܪܝܘ ܠܡܩܪܒܘ ܘܐܪܝܡ ܝܘܢܬܢ ܐܝܕܗ ܕܢܡܚܝܘܗܝ ܠܒܝܟܪܝܘܣ ܘܐܪܟܢ ܠܗ ܡܢܗ ܠܒܣܬܪܗ
48 ܘܗܦܟܘ ܘܥܒܪܘܗܝ ܠܝܘܪܕܢܢ ܒܣܚܘܐ ܝܘܢܬܢ ܘܐܝܠܝܢ ܕܥܡܗ ܘܠܐ ܥܒܪܘ ܒܬܪܗܘܢ
49 ܢܦܠܘ ܕܝܢ ܡܢ ܕܒܝܬ ܒܝܟܪܝܘܣ ܒܗܘ ܝܘܡܐ ܐܝܟ ܐܠܦ ܓܒܪ̈ܝܢ
50 ܘܗܦܟ ܒܝܟܪܝܘܣ ܠܐܘܪܫܠܡ ܘܒܢܐ ܡܕܝ̈ܢܬܐ ܠܫܝ̈ܢܬܐ ܒܝܗܘܕ ܠܚܣܢܐ ܕܒܐܝܪܝܚܘ
ܘܠܥܡܐܘܣ ܘܠܒܝܬ ܚܘܪ̈ܢ ܘܠܒܝܬ ܐܝܠ ܘܠܬܡܢܬ ܘܠܦܪܬ ܘܠܛܦܘܣ ܒܫܘܪ̈ܐ ܪ̈ܡܐ ܘܒܬܪ̈ܥܐ
ܘܒܡܘ̈ܟܠܐ
51 ܘܐܩܝܡ ܒܗܝܢ ܢܛܘܪ̈ܐ ܠܒܥ̈ܠܕܒܒܘܗܝ ܕܐܝܣܪܐܝܠ
52 ܘܐܥܫܢܗ ܠܒܝܬ ܫܘܪ̈ܐ ܡܕܝܢܬܐ ܘܠܓܙܝܪܐ ܘܠܒܝܬ ܡܪܕܐ ܘܐܘܬܒ ܒܗܝܢ ܚܝܠܐ ܘܣܡ ܠܗܘܢ
ܒܗܝܢ ܐܣܢܐ
53 ܘܢܣܒ ܒܝܟܪܝܘܣ ܠܒ̈ܢܝ ܪ̈ܘܪܒܢܝܗ ܕܐܪܥܐ ܠܗܡܝܪ̈ܐ ܘܣܡ ܐܢܘܢ ܒܢܛܘܪܬܐ ܒܡܪܕܐ
ܕܐܘܪܫܠܡ
54 ܘܒܫܢܬ ܡܐܐ ܘܚܡܫܝܢ ܘܬܠܬ ܒܝܪܚܐ ܕܬܪ̈ܝܢ ܦܩܕ ܐܠܩܝܡܘܣ ܕܢܣܬܪܘܢ ܫܘܪܐ ܕܕܪܬܐ
ܓܘܝܬܐ ܕܒܝܬ ܡܩܕܫܐ ܘܣܚܦ ܥܒ̈ܕܝܗܘܢ ܕܢܒ̈ܝܐ ܘܫܪܝ ܕܢܓܡܪ
55 ܘܒܗ ܒܗܘ ܙܒܢܐ ܒܠܥ ܐܠܩܝܡܘܣ ܘܒܛܠܘ ܥܒ̈ܕܘܗܝ ܘܐܫܬܪܝ ܘܐܣܬܟܪ ܦܘܡܗ ܘܠܐ ܐܫܟܚ
ܠܡܡܠܠܘ ܐܦܠܐ ܚܕܐ ܡܠܬܐ ܐܦܠܐ ܠܡܦܩܕܘ ܥܠ ܒܝܬܗ
56 ܘܡܝܬ ܐܠܩܝܡܘܣ ܒܗܘ ܙܒܢܐ ܒܬܫ̈ܢܝܩܐ ܪ̈ܘܪܒܐ
57 ܘܚܙܐ ܒܝܟܪܝܘܣ ܕܡܝܬ ܠܗ ܐܠܩܝܡܘܣ ܘܗܦܟ ܠܘܬ ܡܠܟܐ ܘܫܠܝܬ ܘܐܬܢܝܚܬ ܐܪܥܐ ܕܝܗܘܕܐ
ܬܪ̈ܬܝܢ ܫ̈ܢܝܢ
58 ܘܐܬܡܠܟܘ ܟܠܗܘܢ ܐܢܫܐ ܥܘ̈ܠܐ ܘܐܡܪܘ ܗܐ ܝܘܢܬܢ ܘܐܝܠܝܢ ܕܥܡܗ ܝܬܒܝܢ ܬܟܝܠܐܝܬ
ܒܫܠܝܐ ܗܫܐ ܢܝܬܐ ܠܒܝܟܪܝܘܣ ܘܢܐܚܘܕ ܐܢܘܢ ܒܚܕ ܠܠܝܐ
59 ܘܐܙܠܘ ܘܡܠܟܘܗܝ
60 ܘܫܩܠ ܒܝܟܪܝܘܣ ܕܢܐܬܐ ܒܚܝܠܐ ܪܒܐ ܘܫܕܪ ܐܓܪ̈ܬܐ ܡܛܫܝܐܝܬ ܠܟܠܗܘܢ ܡܥܕܪ̈ܢܘܗܝ
ܕܒܝܗܘܕ ܕܢܐܚܕܘܢܝܗܝ ܠܝܘܢܬܢ ܘܠܟܠܗܘܢ ܕܥܡܗ ܘܠܐ ܡܫܟܚܝܢ ܗܘܘ ܡܛܠ ܕܐܬܓܠܝܬ ܗܘܬ ܠܗ
ܡܚܫܒܬܗܘܢ ܠܝܘܢܬܢ
61 ܘܐܚܕܘ ܕܒܝܬ ܝܘܢܬܢ ܚܡܫܝܢ ܓܒܪ̈ܝܢ ܡܢ ܒ̈ܢܝ ܐܪܥܐ ܪ̈ܫܢܝܗ ܕܒܝܫܬܐ ܘܩܛܠܘ ܐܢܘܢ
62 ܘܫܢܝ ܝܘܢܬܢ ܘܫܡܥܘܢ ܘܐܝܠܝܢ ܕܥܡܗ ܠܒܝܬ ܝܫܢ ܕܒܡܕܒܪܐ ܘܒܢܘ ܡܣ̈ܚܦܬܗ ܘܫܪܪܘܗ
63 ܘܝܕܥ ܒܝܟܪܝܘܣ ܘܟܢܫ ܠܟܠܗ ܚܝܠܗ ܘܦܩܕ ܠܐܝܠܝܢ ܕܐܝܬ ܒܝܗܘܕ
64 ܘܢܦܩ ܘܝܬܒ ܥܠ ܒܝܬ ܝܫܢ ܘܐܩܪܒ ܥܡܗ ܝܘܡ̈ܬܐ ܣܓ̈ܝܐܐ ܘܥܒܕ ܡܐ̈ܟܢܘܣ
65 ܘܫܒܩ ܝܘܢܬܢ ܠܫܡܥܘܢ ܐܚܘܗܝ ܒܓܘ ܡܕܝܢܬܐ ܘܢܦܩ ܗܘ ܠܐܬܪܐ ܘܢܦܩ ܒܡܢܝܢܐ
66 ܘܡܚܝܗܝ ܠܥܕܘܪܐ ܘܠܐܚ̈ܘܗܝ ܘܠܒ̈ܢܝ ܦܫܝܪܘܢ ܒܡܫܟܢܗܘܢ ܘܫܪܝܘ ܡܚܝܢ ܘܣܠܩܝܢ
ܒܚ̈ܝܠܘܬܐ
67 ܘܫܡܥܘܢ ܘܐܝܠܝܢ ܕܥܡܗ ܢܦܩܘ ܡܢ ܡܕܝܢܬܐ ܘܐܘܩܕܘ ܐ̈ܢܝܢ ܠܡܐ̈ܟܢܘܣ
68 ܘܐܩܪܒܘ ܥܡ ܒܝܟܪܝܘܣ ܘܐܬܬܒܪ ܩܕܡܝܗܘܢ ܘܐܠܨܝܢ ܗܘܘ ܠܗ ܣܓܝ ܡܛܘܠ ܕܐܣܬܪܩܬ ܗܘܬ
ܠܗ ܡܚܫܒܬܗ ܘܡܐܬܝܬܗ
69 ܘܐܬܚܡܬ ܒܝܟܪܝܘܣ ܒܪܘܓܙܐ ܥܠ ܓܒܪ̈ܐ ܥܘ̈ܠܐ ܗܢܘܢ ܕܡܠܟܘܗܝ ܗܘܘ ܕܢܐܬܐ ܥܠ ܐܪܥܐ
ܘܩܛܠ ܡܢܗܘܢ ܣܓ̈ܝܐܐ ܘܐܬܚܫܒ ܕܢܐܙܠ ܠܗ ܠܐܪܥܗ
70 ܘܝܕܥ ܝܘܢܬܢ ܘܫܕܪ ܠܘܬܗ ܐܝ̈ܙܓܕܐ ܠܡܥܒܕ ܥܡܗ ܫܠܡܐ ܘܕܢܬܠ ܠܗܘܢ ܫܒܝܬܗܘܢ
71 ܘܩܒܠ ܒܝܟܪܝܘܣ ܘܥܒܕ ܐܝܟ ܡ̈ܠܘܗܝ ܘܝܡܐ ܠܗ ܕܠܐ ܢܒܥܐ ܠܗ ܒܝܫܬܐ ܟܠܗܘܢ ܝܘ̈ܡܬܐ
ܕܚ̈ܝܘܗܝ
72 ܘܝܗܒ ܠܗ ܫܒܝܬܐ ܗܝ ܕܫܒܐ ܗܘܐ ܡܢ ܩܕܝܡ ܡܢ ܐܪܥܐ ܕܝܗܘܕܐ ܘܗܦܟ ܘܐܙܠ ܒܝܟܪܝܘܣ
ܠܐܪܥܗ ܘܠܐ ܬܘܒ ܐܘܣܦ ܠܡܚܙܐ ܬܚܘ̈ܡܝܗܘܢ
73 ܘܫܠܝܬ ܪܘܡܚܐ ܡܢ ܐܝܣܪܝܠ ܘܥܡܪ ܝܘܢܬܢ ܒܡܟܡܣ ܘܫܪܝ ܝܘܢܬܢ ܠܡܕܢ ܠܥܡܐ ܕܐܝܣܪܝܠ
ܘܠܡܚܒܠܘ ܘܠܡܘܒܕܘ ܡܢܗ ܠܐܢܫܐ ܪ̈ܫܝܥܐ

Chapter 10

1 ܘܒܫܢܬ ܡܐܐ ܘܫܬܝܢ ܣܠܩ ܐܠܟܣܢܕܪܘܣ ܒܪ ܐܢܛܝܟܘܣ ܐܦܝܦܢܘܣ ܒܪܗ ܕܐܢܛܝܟܘܣ ܘܐܚܕܗ
ܠܦܛܘܠܡܐܝܣ ܘܟܒܫܗ ܘܩܒܠܘܗܝ ܘܐܡܠܟ ܬܡܢ
2 ܘܫܡܥ ܕܡܛܪܝܘܣ ܡܠܟܐ ܘܟܢܫ ܚܝܠܐ ܣܓܝܐܐ ܘܢܦܩ ܠܐܘܪܥܗ ܠܩܪܒܐ
3 ܘܫܕܪ ܕܡܛܪܝܘܣ ܐܓܪ̈ܬܐ ܠܘܬ ܝܘܢܬܢ ܒܡ̈ܠܐ ܕܫܠܡܐ ܐܝܟ ܕܢܫܒܚܝܘܗܝ
4 ܐܡܪ ܓܝܪ ܕܡܛܪܝܘܣ ܢܩܕܡ ܘܢܥܒܕ ܥܡܗ ܪܚܡܘܬܐ ܡܢ ܩܕܡ ܕܠܐ ܢܐܙܠ ܘܢܥܒܕ ܥܡ
ܐܠܟܣܢܕܪܘܣ ܘܢܗܘܐ ܠܢ ܣܩܘܒܠܐ
5 ܡܬܕܟܪ ܓܝܪ ܟܠܗܝܢ ܒܝܫ̈ܬܐ ܕܥܒܕܢ ܠܗ ܘܠܐܚ̈ܘܗܝ ܘܠܥܡܗ
6 ܘܝܗܒ ܠܗ ܫܘܠܛܢܐ ܕܢܟܢܫ ܚܝܠܐ ܘܢܥܬܕ ܙܝܢܐ ܘܢܗܘܐ ܡܥܕܪܢܗ ܘܗܡܝܪ̈ܐ ܕܐܝܬ ܗܘܐ
ܒܡܪܕܐ ܐܡܪ ܕܢܬܝܗܒܘܢ ܠܗ
7 ܘܐܬܐ ܝܘܢܬܢ ܠܐܘܪܫܠܡ ܘܩܪܐ ܐܓܪ̈ܬܐ ܒܐ̈ܕܢܘܗܝ ܕܟܠܗ ܥܡܐ ܘܕܝܬ̈ܒܝ ܡܪܕܐ
8 ܘܕܚܠܘ ܕܚܠܬܐ ܪܒܬܐ ܕܫܡܥܘ ܕܝܗܒ ܠܗ ܫܘܠܛܢܐ ܡܠܟܐ ܠܡܟܢܫܘ ܚܝܠܐ
9 ܘܐܫܠܡܘ ܝܬ̈ܒܝ ܡܪܕܐ ܗܡܝܪ̈ܐ ܠܝܘܢܬܢ ܘܐܫܠܡ ܐܢܘܢ ܠܐܢܫܝܗܘܢ
10 ܘܥܡܪ ܝܘܢܬܢ ܒܐܘܪܫܠܡ ܘܫܪܝ ܗܘܐ ܡܒܢܐ ܘܡܚܕܬ ܠܡܕܝܢܬܐ
11 ܘܐܡܪ ܝܘܢܬܢ ܠܥܒ̈ܕܝ ܥܒܕܐ ܕܢܒܢܘܢ ܫܘܪܐ ܘܛܘܪܐ ܕܨܗܝܘܢ ܟܕ ܚܕܪ ܒܟܐ̈ܦܐ ܡܪ̈ܒܥܬܐ
ܠܚܣܢܐ ܘܥܒܕܘ ܗܟܢܐ
12 ܘܥܪܩܘ ܒܢ̈ܝ ܢܘܟܪ̈ܝܐ ܐܝܠܝܢ ܕܐܝܬ ܗܘܘ ܒܚ̈ܣܢܐ ܗܢܘܢ ܕܒܢܐ ܗܘܐ ܒܝܟܪܝܘܣ
13 ܘܫܒܩܘ ܟܠܢܫ ܕܘܟܬܗ ܘܐܙܠܘ ܠܐܬܪܗܘܢ
14 ܒܪܡ ܕܝܢ ܒܒܝܬ ܫܘܪ̈ܐ ܐܫܬܚܪܘ ܡܢ ܐܝܠܝܢ ܕܫܒܩܘ ܢܡܘܣܐ ܘܦܘ̈ܩܕܢܐ ܐܝܬܝܗ ܗܘܬ
ܠܗܘܢ ܓܝܪ ܒܝܬ ܥܪܘܩܝܐ
15 ܘܫܡܥ ܐܠܟܣܢܕܪܘܣ ܡܠܟܐ ܟܠܡܕܡ ܕܫܠܚ ܘܐܫܬܘܕܝ ܕܡܛܪܝܘܣ ܠܝܘܢܬܢ ܘܐܫܬܥܝܘ ܠܗ ܥܠ
ܩܪ̈ܒܐ ܘܓܢܒܪ̈ܘܬܐ ܘܢܨ̈ܚܢܐ ܕܥܒܕ ܗܘ ܘܐ̈ܚܘܗܝ
16 ܘܐܡܪ ܕܠܡܐ ܡܫܟܚܝܢ ܐܢܚܢܢ ܐܝܟ ܗܢܐ ܓܒܪܐ ܐܠܐ ܗܫܐ ܢܥܒܕܝܘܗܝ ܠܢ ܪܚܡܐ ܘܡܥܕܪܢܐ
17 ܘܟܬܒ ܐܓܪܬܐ ܘܫܠܚ ܠܗ ܐܝܟ ܗܠܝܢ ܡ̈ܠܐ
18 ܐܠܟܣܢܕܪܘܣ ܡܠܟܐ ܠܝܘܢܬܢ ܐܚܝ ܫܠܡ
19 ܫܡܥܢܢ ܥܠܝܟ ܕܓܒܪܐ ܐܢܬ ܚܝܠܬܢܐ ܘܚܫܚ ܐܢܬ ܠܢ ܕܬܗܘܐ ܠܢ ܪܚܡܐ
20 ܘܗܫܐ ܐܩܝܡܢܟ ܝܘܡܢܐ ܪܒ ܟܗ̈ܢܐ ܕܥܡܟ ܕܬܗܘܐ ܡܬܩܪܐ ܪܚܡܗ ܕܡܠܟܐ ܘܫܕܪ ܠܗ
ܐܪ̈ܓܘܢܐ ܘܟܠܝܠܐ ܕܕܗܒܐ ܘܐܡܪ ܬܗܘܐ ܠܗ ܫܠܡܘܬܐ ܠܘܬ ܬܪܥܝܬܢ ܘܢܛܪ ܪܚܡܘܬܐ ܕܨܐܕܝܢ
21 ܘܐܬܟܣܝ ܝܘܢܬܢ ܐܣܛܠܐ ܩܕܝܫܬܐ ܒܝܪܚܐ ܫܒܝܥܝܐ ܒܫܢܬ ܡܐܐ ܘܫܬܝܢ ܒܥܕܥܕܐ ܕܡ̈ܛܠܐ
ܘܟܢܫ ܚܝܠܐ ܘܥܬܕ ܙܝܢܐ ܣܓܝܐܐ
22 ܘܫܡܥ ܕܡܛܪܝܘܣ ܗܠܝܢ ܡ̈ܠܐ ܘܐܬܬܥܝܩ ܘܐܡܪ
23 ܡܢܐ ܥܒܕܢ ܕܩܕܡܢ ܐܠܟܣܢܕܪܘܣ ܠܡܥܒܕ ܪܚܡܘܬܐ ܥܡ ܝܗ̈ܘܕܝܐ ܕܢܗܘܘܢ ܠܗ ܡܥܕܪ̈ܢܐ
24 ܐܟܬܘܒ ܠܗܘܢ ܐܦ ܐܢܬ ܡ̈ܠܐ ܕܒܥܘܬܐ ܘܕܪܘܡܪܡܐ ܘܕܡܘܗ̈ܒܬܐ ܕܢܗܘܘܢ ܠܢ ܠܥܘܕܪܢܐ
25 ܘܫܠܚ ܠܗܘܢ ܐܝܟ ܗܠܝܢ ܡ̈ܠܐ ܕܡܛܪܝܘܣ ܡܠܟܐ ܠܥܡܐ ܕܝܗ̈ܘܕܝܐ ܫܠܡ
26 ܡܛܠ ܕܩܘܝܬܘܢ ܒܩܝܡܐ ܕܥܡܢ ܘܢܛܪܬܘܢ ܪܚܡܘܬܐ ܕܠܘܬܢ ܘܠܐ ܢܩܦܬܘܢ ܠܒ̈ܥܠܕܒܒܝܢ
ܫܡܥܢ ܘܚܕܝܢ
27 ܘܗܫܐ ܩܘܘ ܒܬܪܥܝܬܐ ܕܠܘܬܢ ܘܢܦܪܘܥܟܘܢ ܛܒ̈ܬܐ ܣܓܝܐ̈ܬܐ ܐܝܟ ܕܥܒܕܬܘܢ ܥܡܢ
28 ܘܢܫܒܘܩ ܠܟܘܢ ܫܩ̈ܠܐ ܣܓ̈ܝܐܐ ܘܢܬܠ ܠܟܘܢ ܡܘܗ̈ܒܬܐ ܪ̈ܘܪܒܬܐ
29 ܘܗܫܐ ܫܪܐ ܐܢܐ ܠܟܘܢ ܘܡܪܦܐ ܐܢܐ ܠܟܠܗܘܢ ܝܗ̈ܘܕܝܐ ܡܢ ܫܩ̈ܠܐ ܘܡܢ ܕܡܝܗ ܕܡܠܚܐ
ܘܡܢ ܟ̈ܠܝܠܐ
30 ܘܚܕܐ ܡܢ ܬܠܬ ܡܢ̈ܘܬܐ ܕܙܪܥܐ ܘܡܕܡ ܕܗܘܐ ܗܘܐ ܠܝ ܡܢ ܦܐܪ̈ܐ ܕܐܝ̈ܠܢܐ ܫܒܩ ܐܢܐ ܡܢ
ܝܘܡܢܐ ܘܠܗܠ ܕܠܐ ܐܣܒ ܡܢ ܐܪܥܐ ܕܝܗܘܕܐ ܘܬܘܒ ܫܒܩ ܐܢܐ ܬܠܬܐ ܫܩ̈ܠܝܢ ܕܐܬܬܣܝܡܘ ܥܠܝܗ
ܡܢ ܫܡܪܝܢ ܘܡܢ ܓܠܝܠܐ ܡܢ ܝܘܡܢܐ ܘܠܗܠ
31 ܘܐܘܪܫܠܡ ܬܗܘܐ ܩܕܝܫܐ ܘܡܚܪܪܐ ܘܟܠܗܘܢ ܬܚܘ̈ܡܝܗ ܘܡܥܣܪ̈ܐ ܘܡܟ̈ܣܐ ܫܒܩ ܐܢܐ
32 ܘܫܘܠܛܢܐ ܝܗܒ ܐܢܐ ܠܪܒ ܟܗ̈ܢܐ ܥܠ ܡܪܕܐ ܕܒܐܘܪܫܠܡ ܕܢܩܝܡ ܥܠܘܗܝ ܓܒܪ̈ܐ
ܕܢܛܪܘܢܝܗܝ ܐܝܠܝܢ ܕܗܘ ܨܒܐ
33 ܘܟܠ ܢܦܫܐ ܕܝܗܘ̈ܕܝܐ ܕܐܫܬܒܝܬ ܡܢ ܐܪܥܐ ܕܝܗܘܕ ܒܟܠܗ ܡܠܟܘܬܝ ܫܒܩ ܐܢܐ ܒܪܬ ܚܐܪ̈ܐ
ܡܓܢ ܘܟܠܢܫ ܢܫܒܩܘܢ ܫܩ̈ܠܝܗܘܢ ܘܕܒܥܝܪܗܘܢ
34 ܘܟܠܗܘܢ ܥܕܥ̈ܕܝܗ ܘܫܒ̈ܝܗ ܘܪܝܫ ܝܪ̈ܚܝܗ ܘܝܘ̈ܡܬܐ ܐܝ̈ܕܝܥܐ ܘܬܠܬܐ ܝܘ̈ܡܝܢ ܡܢ ܩܕܡ
ܥܕܥܕܐ ܘܬܠܬܐ ܝܘ̈ܡܝܢ ܡܢ ܒܬܪ ܥܕܥܕܐ ܢܗܘܘܢ ܡܚܪܪܝܢ ܘܫܒܝܩܝܢ ܡܢ ܡܟ̈ܣܐ ܟܠܗܘܢ
ܝܗ̈ܘܕܝܐ ܕܥܡܪܝܢ ܒܡܠܟܘܬܝ
35 ܘܠܐ ܐܝܬ ܫܘܠܛܢܐ ܠܐܢܫ ܕܢܬܒܥ ܐܘ ܕܢܐܠܘܨ ܠܚܕ ܡܢܗܘܢ ܥܠ ܟܠ ܨܒܘ ܕܐܝܬ
36 ܘܢܬܟܬܒܘܢ ܡܢ ܝܗܘ̈ܕܝܐ ܒܚ̈ܝܠܘܗܝ ܕܡܠܟܐ ܬܠܬܐ ܐ̈ܠܦܝܢ ܘܢܬܝܗܒܢ ܠܗܘܢ ܡܘܗ̈ܒܬܐ
ܐܝܟ ܕܙܕܩ ܠܚܝ̈ܠܘܗܝ ܕܡܠܟܐ
37 ܘܢܩܘܡܘܢ ܡܢܗܘܢ ܥܠ ܚܣ̈ܢܘܗܝ ܪ̈ܘܪܒܐ ܕܡܠܟܐ ܘܡܢܗܘܢ ܬܘܒ ܢܩܘܡܘܢ ܥܠ ܨܒܘ̈ܬܐ
ܡܗܝ̈ܡܢܬܐ ܕܡܠܟܐ ܘܡܕܒܪ̈ܢܝܗܘܢ ܘܪ̈ܫܢܝܗܘܢ ܢܗܘܘܢ ܡܢܗܘܢ ܘܢܬܕܒܪܘܢ ܒܢܡܘ̈ܣܝܗܘܢ ܐܝܟ
ܕܦܩܕ ܡܠܟܐ ܒܐܪܥܐ ܕܝܗܘܕ
38 ܘܬܠܬܐ ܫܩ̈ܠܝܢ ܕܐܬܬܣܝܡܘ ܥܠ ܝܗܘܕܐ ܡܢ ܐܪܥܐ ܕܫܡܪܝܢ ܘܡܢ ܕܓܠܝܠܐ ܢܬܝܗܒܘܢ ܠܗ
ܠܝܗܘܕܐ ܕܢܗܘܘܢ ܟܠܗܘܢ ܬܚܝܬ ܚܕ ܫܘܠܛܢܐ ܕܠܐ ܐܢܫ ܐܚܪܝܢ ܢܫܬܠܛ ܥܠܝܗܘܢ ܐܠܐ ܐܢ ܪܒ
ܟܗ̈ܢܐ ܒܠܚܘܕ
39 ܘܠܦܛܘܠܡܐܝܣ ܕܝܢ ܘܠܟܠܗ ܫܘܠܛܢܗ ܝܗܒܬ ܠܩܕ̈ܝܫܐ ܕܒܐܘܪܫܠܡ ܠܢܦܩܬܐ ܕܒܝܬ ܡܩܕܫܐ
40 ܘܐܢܐ ܝܗܒ ܐܢܐ ܒܟܠ ܫܢܐ ܚܡܫܬܥܣܪ ܐ̈ܠܦܝܢ ܕܟܣܦܐ ܡܢ ܓܙܗ ܕܡܠܟܐ
41 ܘܟܠ ܡܕܡ ܕܡܬܬܚܝܒ ܠܝ ܡܢ ܨܒܘ̈ܬܐ ܐܝܠܝܢ ܕܠܐ ܐܬܝܗܒ ܠܝ ܐܝܟ ܕܠܥܡ̈ܡܐ ܩܕܡ̈ܝܐ ܡܢ
ܗܫܐ ܢܬܝܗܒܢ ܠܥܒܕܗ ܕܒܝܬܐ
42 ܘܬܘܒ ܚܡܫܐ ܐܠܦܝܢ ܟܣܦܐ ܗܢܘܢ ܕܢܣܒ ܗܘܝܬ ܡܢ ܨܒܘ̈ܬܐ ܕܒܝܬ ܡܩܕܫܐ ܒܟܠ ܫܢܐ ܘܫܢܐ
ܫܒܩ ܐܢܐ ܡܛܠ ܕܠܟܗ̈ܢܐ ܗܘ ܙܕܩ ܕܡܫܡܫܝܢ ܗܝܟܠܐ
43 ܘܟܠ ܐܝܠܝܢ ܕܢܥܪܩܘܢ ܘܢܬܓܘܣܘܢ ܒܗܝܟܠܐ ܕܒܐܘܪܫܠܡ ܘܒܟܠܗܘܢ ܬܚܘ̈ܡܘܗܝ ܕܚܝܒܝܢ
ܚܘܒܬܐ ܕܡܠܟܐ ܐܘ ܟܠ ܨܒܘ ܢܗܘܘܢ ܡܫܬܪܝܢ ܘܟܠܡܕܡ ܕܐܝܬ ܠܗܘܢ ܒܡܠܟܘܬܝ
44 ܘܕܗܘܐ ܡܬܒܢܐ ܘܡܬܚܕܬ ܒܝܬ ܡܩܕܫܐ
45 ܘܕܢܬܒܢܐ ܫܘܪܗ ܕܐܘܪܫܠܡ ܘܢܬܥܫܢ ܟܕ ܚܕܪ ܘܢܦܩܬܐ ܬܬܝܗܒ ܠܗܘܢ ܡܢ ܒܝܬܗ ܕܡܠܟܐ
ܘܕܢܒܢܘܢ ܫܘܪ̈ܝܗ ܕܝܗܘܕܐ
46 ܘܟܕ ܫܡܥ ܕܝܢ ܝܘܢܬܢ ܘܥܡܐ ܗܠܝܢ ܡ̈ܠܐ ܕܫܠܚ ܕܡܛܪܝܘܣ ܠܐ ܗܝܡܢܘܗܝ ܘܠܐ ܩܒܠܘ ܡܢܗ
ܐܬܕܟܪܘ ܓܝܪ ܠܟܠܗ ܒܝܫܬܐ ܕܥܒܕ ܒܐܝܣܪܝܠ ܘܕܐܠܨ ܐܢܘܢ ܪܘܪܒܐܝܬ
47 ܐܠܐ ܐܨܛܒܝܘ ܒܐܠܟܣܢܕܪܘܣ ܡܛܠ ܕܗܘ ܗܘܐ ܠܗܘܢ ܪܫܐ ܕܡ̈ܠܐ ܕܫܠܡܐ ܘܡܥܕܪܝܢ ܗܘܘ ܠܗ
ܟܠܗܘܢ ܝܘܡ̈ܬܐ
48 ܘܟܢܫ ܐܠܟܣܢܕܪܘܣ ܡܠܟܐ ܚܝܠܐ ܪܒܐ ܘܫܪܐ ܠܘܩܒܠ ܕܡܛܪܝܘܣ
49 ܘܫܪܝܘ ܠܡܩܪܒܘ ܬܪ̈ܝܗܘܢ ܡ̈ܠܟܐ ܘܥܪܩܬ ܡܫܪܝܬܗ ܕܕܡܛܪܝܘܣ ܘܪܕܦ ܐܢܘܢ ܐܠܟܣܢܕܪܘܣ
ܘܐܬܥܫܢ ܥܠܝܗܘܢ
50 ܘܥܫܢ ܩܪܒܐ ܣܓܝ ܥܕܡܐ ܕܥܪܒ ܫܡܫܐ ܘܢܦܠ ܕܡܛܪܝܘܣ ܒܗܘ ܝܘܡܐ
51 ܘܫܕܪ ܐܠܟܣܢܕܪܘܣ ܒܗܘ ܝܘܡܐ ܠܘܬ ܦܛܘܠܡܐܘܣ ܡܠܟܐ ܕܡܨܪܝܢ ܐܝ̈ܙܓܕܐ ܒܗܠܝܢ ܡ̈ܠܐ
52 ܡܛܠ ܕܗܦܟܬ ܠܡܠܟܘܬܝ ܘܝܬܒܬ ܥܠ ܟܘܪܣܝܐ ܕܐܒ̈ܗܝ ܘܐܚܕܬ ܪܫܢܘܬܐ ܘܬܒܪܬܐ ܠܕܡܛܪܝܘܣ
ܘܐܬܥܫܢܬ ܘܐܚܕܬ ܐܪ̈ܥܬܢ
53 ܐܩܪܒܬ ܓܝܪ ܥܡܗ ܘܐܬܬܒܪ ܗܘ ܘܡܫܪܝܬܗ ܩܕܡܝܢ ܘܝܬܒܬ ܥܠ ܟܘܪܣܝܐ ܕܡܠܟܘܬܗ
54 ܘܗܫܐ ܢܩܝܡ ܚܕ ܥܡ ܚܕ ܪܚܡܘܬܐ ܘܗܒ ܠܝ ܒܪܬܟ ܠܐܢܬܬܐ ܘܐܗܘܐ ܠܟ ܚܬܢܐ ܘܐܬܠ ܠܟ
ܘܠܗ ܡܘܗ̈ܒܬܐ ܕܫ̈ܘܝܢ ܠܟ
55 ܘܥܢܐ ܦܛܘܠܡܐܘܣ ܡܠܟܐ ܘܐܡܪ ܫܦܝܪ ܢܗܘܐ ܝܘܡܐ ܕܗܦܟܬ ܠܐܪܥܐ ܕܐܒ̈ܗܝܟ ܘܝܬܒܬ ܥܠ
ܟܘܪܣܝܐ ܕܡܠܟܘܬܐ
56 ܘܗܫܐ ܐܥܒܕ ܠܟ ܟܠܡܕܡ ܕܫܠܚܬ ܐܠܐ ܬܐ ܠܦܛܘܠܡܐܝܣ ܕܬܡܢ ܢܚܙܐ ܚܕ ܠܚܕ ܘܐܬܠ ܠܟ
ܠܒܪܬܝ ܐܝܟ ܕܐܡܪܬ
57 ܘܢܦܩ ܦܛܘܠܡܐܘܣ ܡܢ ܡܨܪܝܢ ܗܘ ܘܩܠܐܘܦܛܪܐ ܒܪܬܗ ܘܐܬܘ ܠܦܛܘܠܡܐܝܣ ܒܫܢܬ ܡܐܐ
ܘܫܬܝܢ ܘܬܪ̈ܬܝܢ
58 ܘܐܪܥܗ ܐܠܟܣܢܕܪܘܣ ܡܠܟܐ ܘܝܗܒ ܠܗ ܠܩܠܐܘܦܛܪܐ ܒܪܬܗ ܘܥܒܕ ܡܫܬܘܬܐ ܒܦܛܘܠܡܐܝܣ ܐܝܟ
ܡ̈ܠܟܐ ܒܬܫܒܘܚܬܐ ܪܒܬܐ
59 ܘܟܬܒ ܐܠܟܣܢܕܪܘܣ ܡܠܟܐ ܠܝܘܢܬܢ ܕܢܐܬܐ ܠܐܘܪܥܗ
60 ܘܐܙܠ ܝܘܢܬܢ ܒܬܫܒܘܚܬܐ ܪܒܬܐ ܠܦܛܘܠܡܐܝܣ ܘܐܪܥ ܐܢܘܢ ܠܬܪ̈ܝܗܘܢ ܡ̈ܠܟܐ ܘܝܗܒ ܠܗܘܢ
ܕܗܒܐ ܘܣܐܡܐ ܘܡܘܗ̈ܒܬܐ ܘܠܪ̈ܚܡܝܗܘܢ ܘܐܫܟܚ ܪ̈ܚܡܐ ܩܕܡ ܥܝ̈ܢܝܗܘܢ
61 ܘܐܬܟܢܫܘ ܠܘܬܗ ܐܢܫܐ ܒܝ̈ܫܐ ܡܢ ܐܝܣܪܝܠ ܓܒܪ̈ܐ ܥܘ̈ܠܐ ܠܡܩܒܠ ܥܠ ܝܘܢܬܢ ܘܠܐ ܚܪ
ܒܗܘܢ ܡܠܟܐ ܘܠܐ ܩܒܠ ܡܢܗܘܢ
62 ܘܦܩܕ ܡܠܟܐ ܘܐܫܠܚܘܗܝ ܠܝܘܢܬܢ ܢܚ̈ܬܘܗܝ ܘܐܠܒܫܘܗܝ ܐܪ̈ܓܘܢܐ ܘܟܕ ܥܒܕܘ ܠܗ ܗܟܢܐ
63 ܐܘܬܒܗ ܥܡܗ ܡܠܟܐ ܘܐܡܪ ܠܪ̈ܘܪܒܢܘܗܝ ܦܘܩܘ ܥܡܗ ܠܡܨܥܬ ܡܕܝܢܬܐ ܘܐܟܪܙܘ ܕܠܐ ܐܢܫ
ܢܩܒܘܠ ܥܠܘܗܝ ܥܠ ܟܠ ܨܒܘ ܕܐܝܬ ܘܠܐ ܐܢܫ ܢܗܪܝܘܗܝ ܥܠ ܟܠ ܡܠܐ ܕܐܝܬ
64 ܘܟܕ ܚܙܘ ܗܠܝܢ ܕܩܒܠܝܢ ܗܘܘ ܥܠ ܝܘܢܬܢ ܬܫܒܘܚܬܗ ܐܝܟ ܕܐܟܪܙܘ ܩܕܡܘܗܝ ܟܪ̈ܘܙܐ ܟܕ
ܡܟܣܐ ܐܪ̈ܓܘܢܐ ܥܪܩܘ ܟܠܗܘܢ
65 ܘܫܒܚܗ ܡܠܟܐ ܠܝܘܢܬܢ ܘܟܬܒܗ ܡܢ ܪ̈ܫܐ ܕܪ̈ܚܡܘܗܝ ܘܣܡܗ ܪܝܫ ܚܝܠܐ ܘܪܒ ܥܡܐ
66 ܘܗܦܟ ܝܘܢܬܢ ܠܐܘܪܫܠܡ ܒܫܠܡܐ ܘܒܒܘܣܡܐ
67 ܘܒܫܢܬ ܡܐܐ ܘܫܬܝܢ ܘܚܡܫ ܐܬܐ ܕܡܛܪܝܣ ܒܪܗ ܕܕܡܛܪܝܘܣ ܡܢ ܩܪܛܐ ܠܐܪܥܐ ܕܐܒܗ̈ܘܗܝ
68 ܘܫܡܥ ܐܠܟܣܢܕܪܘܣ ܡܠܟܐ ܘܐܬܬܥܝܩ ܣܓܝ ܘܗܦܟ ܠܐܢܛܝܘܟܝܐ
69 ܘܐܩܝܡ ܕܡܛܪܝܘܣ ܠܐܦܠܘܢܝܘܣ ܗܘ ܕܥܒܝܕ ܗܘܐ ܥܠ ܣܘܪܝܐ ܘܟܢܫ ܚܝܠܐ ܣܓܝܐܐ ܘܫܪܐ ܥܠ
ܝܡܢܝܢ ܘܫܕܪ ܠܘܬ ܝܘܢܬܢ ܪܒ ܟܗ̈ܢܐ ܘܐܡܪ ܠܗ
70 ܐܢܬ ܒܠܚܘܕܝܟ ܡܬܪܝܡ ܐܢܬ ܥܠܝܢ ܘܐܢܐ ܗܘܝܬ ܠܚܣܕܐ ܘܠܒܘܙܚܐ ܡܛܠܬܟ ܘܠܡܢܐ ܡܫܬܠܛ
ܐܢܬ ܥܠܝܢ ܒܬܚܘ̈ܡܝܢ
71 ܗܫܐ ܐܢܗܘ ܕܬܟܝܠ ܐܢܬ ܥܠ ܚܝܠܟ ܚܘܬ ܠܘܬܢ ܠܦܩܥܬܐ ܘܢܩܒܠ ܐ̈ܦܐ ܚܕ ܕܚܕ ܬܡܢ ܡܛܠ
ܕܥܡܝ ܐܝܬ ܚܝܠܐ ܕܡܕܝܢ̈ܬܐ
72 ܫܐܠ ܘܚܙܝ ܕܡܢܘ ܐܢܐ ܘܡܢ ܐܢܘܢ ܡܥܕܪ̈ܢܝܢ ܗܠܝܢ ܕܐܡܪܝܢ ܕܠܝܬ ܠܟܘܢ ܩܝܡ ܪ̈ܓܠܐ
ܩܕܡܝܢ ܡܛܠ ܕܬܪ̈ܬܝܢ ܙܒ̈ܢܝܢ ܐܙܕܟܝܘ ܐܒ̈ܗܝܟ ܒܐܪܥܗܘܢ
73 ܘܗܫܐ ܠܐ ܡܬܡܨܐ ܐܢܬ ܚܝܠܐ ܠܡܩܡ ܩܕܡ ܚܝܠܢ ܘܦܪ̈ܫܘܗܝ ܒܦܩܥܬܐ ܐܝܟܐ ܕܠܝܬ ܠܐ
ܟܐܦܐ ܘܠܐ ܛܪܢܐ ܐܦܠܐ ܐܬܪܐ ܠܡܥܪܩ
74 ܘܟܕ ܫܡܥ ܝܘܢܬܢ ܡ̈ܠܘܗܝ ܕܐܦܠܘܢܝܘܣ ܐܬܚܡܬ ܘܐܬܥܙܙ ܒܪܥܝܢܗ ܘܓܒܐ ܥܣܪܐ ܐ̈ܠܦܝܢ
ܓܒܪ̈ܐ ܡܢ ܐܘܪܫܠܡ ܘܐܪܥܗ ܫܡܥܘܢ ܐܚܘܗܝ ܠܥܘܕܪܢܗ
75 ܘܫܪܐ ܝܘܢܬܢ ܥܠ ܝܘܦܐ ܘܐܚܕܘܗ ܥܡܘܪ̈ܝܗ ܠܡܕܝܢܬܐ ܡܛܠ ܕܡܛܪܬܐ ܕܐܦܠܘܢܝܘܣ ܐܝܬ
ܗܘܐ ܒܗ ܘܐܩܪܒܘ ܥܡܗ
76 ܘܕܚܠܘ ܥܡܘܪ̈ܝܗ ܕܡܕܝܢܬܐ ܘܦܬܚܘ ܠܗܘܢ ܘܐܫܬܠܛ ܝܘܢܬܢ ܥܠ ܝܘܦܐ
77 ܘܫܡܥ ܐܦܠܘܢܝܘܣ ܘܕܒܪ ܬܠܬܐ ܐ̈ܠܦܝܢ ܦܪ̈ܫܐ ܘܚܝܠܐ ܣܓܝܐܐ ܘܐܙܠ ܠܙܘܛܘܣ ܐܝܟ
ܥܒܘܪܐ ܘܩܕܡ ܗܘܐ ܠܗܘܢ ܠܦܩܥܬܐ ܡܛܠ ܚܝܠܐ ܕܦܪ̈ܫܐ ܕܐܝܬ ܗܘܐ ܥܡܗ ܘܬܟܝܠ ܗܘܐ ܥܠܝܗܘܢ
78 ܘܪܕܦ ܝܘܢܬܢ ܒܬܪܗ ܠܙܘܛܘܣ ܘܩܪܒ ܡܫܪ̈ܝܬܐ ܐܟܚܕܐ ܠܩܪܒܐ
79 ܘܫܒܩ ܐܦܠܘܢܝܘܣ ܐܠܦ ܦܪ̈ܫܝܢ ܡܢ ܒܣܬܪܗܘܢ ܒܟܡܐܢܐ
80 ܘܝܕܥ ܝܘܢܬܢ ܕܟܡܐܢܐ ܐܝܬ ܒܣܬܪܗ ܘܐܬܟܪܟܘܗ ܠܡܫܪܝܬܗ ܘܫܕܘ ܘܛܠܩܘ ܓܐܪ̈ܝܗܘܢ ܒܥܡܐ
ܡܢ ܨܦܪܐ ܘܥܕܡܐ ܠܦܢܝܐ
81 ܥܡܐ ܕܝܢ ܩܐܡ ܗܘܐ ܐܝܟ ܕܦܩܕ ܝܘܢܬܢ ܘܠܐܝܘ ܦܪ̈ܫܝܗܘܢ
82 ܘܢܓܕ ܫܡܥܘܢ ܠܚܝܠܗ ܘܐܩܪܒ ܥܡ ܦ̈ܠܓܐ ܥܕܡܐ ܕܐܫܬܪܝܘ ܦܪ̈ܫܐ ܘܚܝ̈ܠܐ ܘܐܬܬܒܪܘ
ܘܥܪܩܘ ܡܢ ܩܕܡܘܗܝ
83 ܘܦܪ̈ܫܐ ܐܬܒܕܪܘ ܒܦܩܥܬܐ ܘܥܪܩܘ ܠܙܘܛܘܣ ܘܥܠܘ ܠܒܝܬ ܕܓܘܢ ܦܬܟܪܗܘܢ ܕܢܫܬܘܙܒܘܢ
84 ܘܐܘܩܕܗ ܝܘܢܬܢ ܠܒܝܬ ܦܬܟܪܗܘܢ ܘܠܐܝܠܝܢ ܕܥܪܩܘ ܠܡܬܓܘܣܘ ܒܝܬ ܕܓܘܢ ܐܘܩܕ ܐܢܘܢ
ܥܡܗ ܘܠܙܘܛܣ ܘܠܡܕܝ̈ܢܬܐ ܕܚܕܝܪܢ ܠܗ ܐܘܩܕ ܐܢܝܢ ܒܢܘܪܐ ܘܢܣܒ ܒܙܬܗܝܢ
85 ܘܗܘܘ ܐܝܠܝܢ ܕܢܦܠܘ ܒܚܪܒܐ ܥܡ ܐܝܠܝܢ ܕܐܝܩܕܘ ܐܝܟ ܬܡܢܝܐ ܐܠܦܝܢ ܓܒܪ̈ܝܢ
86 ܘܫܩܠ ܡܢ ܬܡܢ ܝܘܢܬܢ ܘܫܪܐ ܥܠ ܐܫܩܠܘܢ ܘܢܦܩܘ ܝܬܒ̈ܝܗ ܕܡܕܝܢܬܐ ܠܐܘܪܥܗ ܒܬܫܒܘܚܬܐ
ܪܒܬܐ
87 ܘܗܦܟ ܝܘܢܬܢ ܠܐܘܪܫܠܡ ܥܡ ܐܝܠܝܢ ܕܥܡܗ ܟܕ ܐܝܬ ܥܡܗܘܢ ܒܙܬܐ ܣܓܝܐܬܐ
88 ܘܟܕ ܫܡܥ ܐܠܟܣܢܕܪܘܣ ܡܠܟܐ ܗܠܝܢ ܡ̈ܠܐ ܐܘܣܦ ܠܡܫܒܚܘܬܗ ܠܝܘܢܬܢ
89 ܘܫܕܪ ܠܗ ܦܝܒܠܐ ܕܕܗܒܐ ܐܝܟ ܕܐܝܬ ܥܝܕܐ ܠܡܬܝܗܒܘ ܠܒ̈ܢܝ ܛܘܗܡܗܘܢ ܕܡ̈ܠܟܐ ܘܝܗܒ
ܠܗ ܠܥܩܪܘܢ ܘܠܟܠܗܘܢ ܬܚܘ̈ܡܝܗ ܠܝܪܬܘܬܐ

Chapter 11

1 ܘܡܠܟܐ ܕܡܨܪܝܢ ܟܢܫ ܠܗ ܚܝܠܐ ܣܓܝܐܐ ܐܝܟ ܚܠܐ ܕܥܠ ܣܦܬܗ ܕܝܡܐ ܘܐ̈ܠܦܐ ܣܓܝ̈ܐܬܐ
ܘܨܒܐ ܕܢܐܚܘܕ ܡܠܟܘܬܗ ܕܐܠܟܣܢܕܪܘܣ ܒܢܟܠܐ ܘܢܘܣܦܝܗ ܥܠ ܡܠܟܘܬܗ
2 ܘܢܦܩ ܠܣܘܪܝܐ ܒܡ̈ܠܐ ܕܫܠܡܐ ܘܦܬܚܝܢ ܗܘܘ ܠܗ ܝܬ̈ܒܝ ܡܕܝ̈ܢܬܐ ܘܐܪܥܝܢ ܗܘܘ ܠܗ ܡܛܠ
ܕܦܩܕ ܗܘܐ ܐܠܟܣܢܕܪܘܣ ܕܢܗܘܘܢ ܐܪܥܝܢ ܠܗ ܐܝܟ ܕܠܚܡܘܗܝ
3 ܟܕ ܕܝܢ ܥܐܠ ܗܘܐ ܦܛܘܠܡܐܘܣ ܠܡܕܝ̈ܢܬܐ ܫܒܩ ܗܘܐ ܚܝܠܐ ܘܢܛܘܪ̈ܐ ܒܟܠܗܝܢ
4 ܘܟܕ ܕܝܢ ܡܛܝ ܠܙܘܛܘܣ ܚܘܝܘ ܠܗ ܠܒܝܬ ܕܓܘܢ ܦܬܟܪܐ ܕܡܘܩܕ ܒܢܘܪܐ ܘܠܙܘܛܘܣ ܘܠܟܠ
ܕܚܕܪ̈ܝܗ ܟܕ ܡܣܚܦܢ ܘܦܓܪ̈ܐ ܟܕ ܫܕܝܢ ܘܡܘ̈ܩܕܐ ܗܢܘܢ ܕܐܘܩܕ ܒܩܪܒܐ ܘܥܒܕܘ ܟܫ̈ܝܢ
ܟܫ̈ܝܢ ܒܐܘܪܚܐ
5 ܘܐܫܬܥܝܘ ܠܗ ܠܡܠܟܐ ܟܠ ܕܥܒܕ ܐܝܟ ܕܠܨܥܪܗ ܕܝܠܗ ܘܟܕ ܫܡܥ ܡܠܟܐ ܫܬܩ ܠܗ
6 ܘܐܪܥܗ ܝܘܢܬܢ ܠܡܠܟܐ ܒܝܘܦܐ ܒܬܫܒܘܚܬܐ ܪܒܬܐ ܘܫܐܠܘ ܒܫܠܡܐ ܚܕ ܕܚܕ ܘܒܬܘ ܬܡܢ
7 ܘܐܙܠ ܝܘܢܬܢ ܥܡ ܡܠܟܐ ܥܕܡܐ ܠܢܗܪܐ ܕܡܬܩܪܐ ܒܪ ܚܐܪ̈ܐ ܘܗܦܟ ܠܐܘܪܫܠܡ
8 ܦܛܘܠܡܐܘܣ ܕܝܢ ܡܠܟܐ ܐܫܬܠܛ ܥܠ ܟܠܗܝܢ ܡܕܝܢ̈ܬܐ ܕܒܚܒܠ ܝܡܐ ܥܕܡܐ ܠܣܠܘܩܝܐ ܕܥܠ
ܓܢܒ ܝܡܐ ܘܡܬܚܫܒ ܗܘܐ ܥܠ ܐܠܟܣܢܕܪܘܣ ܡܚܫ̈ܒܬܐ ܒܝܫ̈ܬܐ
9 ܘܫܕܪ ܐܝ̈ܙܓܕܐ ܠܘܬ ܕܡܛܪܝܘܣ ܡܠܟܐ ܘܐܡܪ ܠܗ ܬܐ ܢܩܝܡ ܩܝܡܐ ܚܕ ܥܡ ܚܕ ܘܐܬܠ ܠܟ
ܠܒܪܬܝ ܗܝ ܕܫܩܠ ܐܠܟܣܢܕܪܘܣ ܘܬܡܠܟ ܒܡܠܟܘܬܗ ܕܐܒܘܟ
10 ܐܬܬܘܝܬ ܓܝܪ ܥܠ ܕܝܗܒܬ ܠܗ ܒܪܬܝ ܡܛܠ ܕܨܒܐ ܕܢܩܛܠܢܝ
11 ܘܫܛܗ ܘܐܣܠܝܗ ܡܛܠ ܕܪܓ ܗܘܐ ܡܠܟܘܬܗ
12 ܘܢܣܒܗ ܠܒܪܬܗ ܡܢܗ ܘܝܗܒܗ ܠܕܡܛܪܝܘܣ ܘܐܫܬܚܠܦ ܥܠ ܐܠܟܣܢܕܪܘܣ ܘܐܬܓܠܝܬ ܒܥܠܕܒܒܘܬܗ
13 ܘܥܠ ܦܛܘܠܡܐܘܣ ܠܐܢܛܝܘܟܝܐ ܘܩܛܪ ܬܓܐ ܕܐܣܝܐ ܘܣܡ ܬܪ̈ܝܢ ܬ̈ܓܝܢ ܒܪܫܗ ܡܢ ܐܣܝܐ
ܘܥܕܡܐ ܠܡܨܪܝܢ
14 ܐܠܟܣܢܕܪܘܣ ܕܝܢ ܡܠܟܐ ܒܩܝܠܝܩܝܐ ܗܘܐ ܒܗܘ ܙܒܢܐ ܡܛܠ ܕܡܪܕܘ ܗܘܘ ܥܠܘܗܝ ܒܢ̈ܝ
ܐܬܪܐ ܗܘ
15 ܘܫܡܥ ܐܠܟܣܢܕܪܘܣ ܘܐܬܐ ܥܠܘܗܝ ܠܩܪܒܐ ܘܢܦܩ ܦܛܘܠܡܐܘܣ ܠܩܘܒܠܗ ܒܚܝܠܐ ܣܓܝܐܐ
ܘܒܐܝܕܐ ܬܩܝܦܬܐ ܘܙܟܝܗܝ ܗܘܐ ܠܐܠܟܣܢܕܪܘܣ
16 ܘܥܪܩ ܗܘ ܐܠܟܣܢܕܪܘܣ ܠܥܪܒܝܐ ܕܢܣܬܬܪ ܬܡܢ ܦܛܘܠܡܐܘܣ ܕܝܢ ܡܠܟܐ ܐܬܪܝܡ
17 ܘܢܣܒ ܙܝܒܐܝܠ ܥܪܒܝܐ ܪܫܗ ܕܐܠܟܣܢܕܪܘܣ ܘܫܕܪܗ ܠܦܛܘܠܡܐܘܣ
18 ܘܦܛܘܠܡܐܘܣ ܡܠܟܐ ܐܦ ܗܘ ܡܝܬ ܠܬܠܬܐ ܝܘ̈ܡܝܢ ܘܐܝܠܝܢ ܕܫܒܩ ܗܘܐ ܒܚ̈ܣܢܐ ܡܝܬܘ ܗܘܘ
ܡܢܗܘܢ ܒܗܘܢ ܒܚܣ̈ܢܐ
19 ܘܐܡܠܟ ܕܡܛܪܝܘܣ ܒܫܢܬ ܡܐܐ ܘܫܬܝܢ ܘܫܒܥ
20 ܒܗܢܘܢ ܝܘܡ̈ܬܐ ܟܢܫ ܝܘܢܬܢ ܚܝܠܐ ܡܢ ܝܗܘܕܐ ܕܢܬܟܬܫ ܥܡ ܝܬ̈ܒܝ ܡܪܕܐ ܕܒܐܘܪܫܠܡ
ܘܥܒܕ ܥܠܘܗܝ ܡܐܟ̈ܢܘܣ ܣܓܝܐ̈ܬܐ
21 ܘܐܙܠܘ ܐܢ̈ܫܝܢ ܣ̈ܢܝܝ ܥܡܗܘܢ ܓܒܪ̈ܐ ܥܘ̈ܠܐ ܠܘܬ ܡܠܟܐ ܘܐܡܪܘ ܠܗ ܕܗܐ ܝܘܢܬܢ ܝܬܒ
ܒܥܠ ܒܝܬ ܡܪܕܐ
22 ܘܟܕ ܫܡܥ ܡܠܟܐ ܐܬܚܡܬ ܘܒܪܫܥܬܗ ܕܫܡܥ ܫܩܠ ܘܐܬܐ ܠܦܛܘܠܡܐܝܣ ܘܟܬܒ ܠܝܘܢܬܢ ܕܠܐ
ܢܬܒܘܢ ܥܠ ܡܪܕܐ ܘܕܢܐܙܠ ܘܢܐܪܥܝܘܗܝ ܒܥܓܠ ܒܦܛܘܠܡܐܝܣ
23 ܟܕ ܕܝܢ ܫܡܥ ܝܘܢܬܢ ܦܩܕ ܕܢܬܒܘܢ ܥܠܘܗܝ ܥܠ ܡܪܕܐ ܘܓܒܐ ܡܢ ܟܗ̈ܢܐ ܘܡܢ ܣܒ̈ܐ
ܕܐܝܣܪܐܝܠ ܘܝܗܒ ܢܦܫܗ ܠܩܝܢܕܘܢܘܣ
24 ܘܢܣܒ ܕܗܒܐ ܘܣܐܡܐ ܘܡ̈ܐܢܐ ܘܫܪܟܐ ܕܩܘܪ̈ܒܢܐ ܐܚܪ̈ܢܐ ܘܐܙܠ ܠܦܛܘܠܡܐܝܣ ܠܘܬ ܡܠܟܐ
ܘܐܫܟܚ ܪ̈ܚܡܐ ܩܕܡܘܗܝ
25 ܘܩܒܠܝܢ ܗܘܘ ܥܠܘܗܝ ܐܢܫܐ ܥܘ̈ܠܐ ܡܢ ܒ̈ܢܝ ܥܡܐ
26 ܘܥܒܕ ܠܗ ܡܠܟܐ ܐܝܟ ܕܥܒܕ ܠܗ ܗܘ ܕܡܢ ܩܕܡܘܗܝ ܘܪܡܪܡܗ ܩܕܡ ܟܠܗܘܢ ܪ̈ܚܡܘܗܝ
27 ܘܝܗܒ ܠܗ ܟܗܢܘܬܐ ܘܟܠ ܐܝܩܪܐ ܕܐܝܬ ܗܘܐ ܠܗ ܡܢ ܩܕܝܡ ܘܐܘܪܒܗ ܘܥܒܕܗ ܡܢ ܪ̈ܚܡܘܗܝ
ܪ̈ܘܪܒܐ ܘܡܝܩܪ̈ܐ
28 ܘܐܦܝܣ ܝܘܢܬܢ ܠܡܠܟܐ ܕܢܥܒܕ ܠܝܗܘܕܐ ܕܠܐ ܗܘܬ ܡܣܩܐ ܡܕܐܬܐ ܘܠܬܠܬܝܗܘܢ ܪ̈ܫܘܗܝ
ܕܐܬܪܐ ܘܠܫܡܪܝܢ ܘܐܫܬܘܕܝ ܠܗ ܬܠܬܡܐܐ ܟܟܪ̈ܝܢ
29 ܘܐܨܛܒܝ ܡܠܟܐ ܘܟܬܒ ܠܗ ܠܝܘܢܬܢ ܐܓܪ̈ܬܐ ܥܠ ܟܠ ܕܒܥܐ ܕܟܬܝܒ ܒܗܝܢ ܗܟܢܐ
30 ܕܡܛܪܝܘܣ ܡܠܟܐ ܠܝܘܢܬܢ ܐܚܝ ܘܠܥܡܐ ܕܝܗ̈ܘܕܝܐ ܫܠܡ
31 ܦܚܡܗ ܕܐܓܪܬܐ ܟܬܒܢ ܠܠܘܣܬܢܝܣ ܒܪ ܓܢܣܢ ܥܠܝܟܘܢ ܟܬܒܢ ܕܝܢ ܐܦ ܠܘܬܟܘܢ ܕܐܦ ܐܢܬܘܢ
ܬܕܥܘܢ
32 ܕܡܛܪܝܘܣ ܡܠܟܐ ܠܠܘܣܬܢܝܣ ܐܒܝ ܫܠܡ
33 ܠܥܡܐ ܕܝܗ̈ܘܕܝܐ ܪ̈ܚܡܝܢ ܘܢܛܪ̈ܝ ܫܠܡܘܬܐ ܕܠܘܬܢ ܨܒܝܢ ܕܢܥܒܕ ܠܗܘܢ ܛܒ̈ܬܐ ܡܛܠ
ܬܪܥܝܬܗܘܢ ܕܠܘܬܢ
34 ܐܩܝܡܢ ܠܗܘܢ ܕܝܢ ܘܝܗܒܢ ܠܗܘܢ ܠܬܚܘ̈ܡܝܗ ܕܝܗܘܕܐ ܘܠܬܠܬܐ ܫܩ̈ܠܝܢ ܠܐܦܪܝܡ ܘܠܠܘܕܐ
ܘܠܪܡܬܝܡ ܗܠܝܢ ܕܐܬܬܘܣܦ ܡܢ ܫܡܪܝܢ ܥܠ ܝܗܘܕܐ ܘܟܠܗ ܫܘܠܛܢܗܝܢ ܠܩܘܪ̈ܒܢܐ ܕܒܐܘܪܫܠܡ
ܚܠܦ ܫܩ̈ܠܐ ܕܡ̈ܠܟܐ ܕܫܩܠܘ ܡܢܗܘܢ ܡܢ ܩܕܝܡ ܡܢ ܙܪܥܗ ܕܐܪܥܐ ܘܡܢ ܦܐܪ̈ܐ ܕܐ̈ܝܠܢܐ
35 ܘܕܫܪܟܐ ܕܗܘܐ ܗܘܐ ܠܢ ܡܢ ܡܥܣܪ̈ܐ ܘܡܢ ܡܟ̈ܣܐ ܘܝܡ̈ܡܬܐ ܕܡܠܚܐ ܘܟ̈ܠܝܠܐ ܕܗܘܝܢ
ܗܘܘ ܠܢ ܟܠܡܕܡ ܫܒܝܩ ܠܗܘܢ
36 ܘܠܐ ܬܫܬܪܐ ܚܕܐ ܡܢ ܗܠܝܢ ܡܢ ܗܫܐ ܘܠܗܠ
37 ܘܗܫܐ ܐܬܚܦܛ ܕܦܚܡܐ ܕܗܠܝܢ ܬܟܬܘܒ ܘܬܬܠ ܠܝܘܢܬܢ ܘܢܬܬܣܝܡ ܒܐܬܪܐ ܝܕܝܥܐ ܘܓܠܝܐ
ܒܛܘܪܐ ܩܕܝܫܐ
38 ܘܚܙܐ ܕܡܛܪܝܘܣ ܡܠܟܐ ܕܫܠܝܬ ܘܐܬܬܢܝܚܬ ܐܪܥܐ ܩܕܡܘܗܝ ܘܠܝܬ ܕܩܐܡ ܠܩܘܒܠܗ ܘܫܪܐ
ܠܟܠܗ ܚܝܠܗ ܐܢܫ ܠܕܘܟܬܗ ܣܛܪ ܡܢ ܗܠܝܢ ܕܓܒܐ ܡܢ ܓܙܪ̈ܬܐ ܕܥܡ̈ܡܐ ܘܥܒܕܘ ܥܡܗ
ܒܥܠܕܒܒܘܬܐ ܟܠܗܘܢ ܚ̈ܝܠܐ ܕܐܒܗ̈ܘܗܝ
39 ܛܪܝܦܘܢ ܕܝܢ ܐܝܬ ܗܘܐ ܡܢ ܕܒܝܬ ܐܠܟܣܢܕܪܘܣ ܡܢ ܩܕܝܡ ܘܚܙܐ ܕܟܠܗ ܚܝܠܗ ܪܛܢ ܗܘܐ
ܥܠ ܕܡܛܪܝܘܣ ܘܐܙܠ ܠܘܬ ܡܠܟܘ ܥܪܒܝܐ ܗܘ ܕܡܪܒܐ ܗܘܐ ܠܐܢܛܝܟܘܣ ܒܪܗ ܕܐܠܟܣܢܕܪܘܣ
40 ܘܐܡܪ ܠܗ ܕܢܫܠܡܝܘܗܝ ܠܗ ܐܝܟ ܕܢܡܠܟܝܘܗܝ ܚܠܦ ܐܒܘܗܝ ܘܐܘܕܥܗ ܟܠܡܕܡ ܕܥܒܕ
ܕܡܛܪܝܘܣ ܘܒܥܠܕܒܒܘܬܐ ܕܥܒܕ ܥܡܗ ܚܝܠܗ ܘܩܘܝ ܬܡܢ ܝܘܡ̈ܬܐ ܣ̈ܓܝܐܐ
41 ܘܫܕܪ ܝܘܢܬܢ ܠܘܬ ܕܡܛܪܝܘܣ ܡܠܟܐ ܕܢܦܩ ܠܝ̈ܬܒܝ ܡܪܕܐ ܡܢ ܐܘܪܫܠܡ ܘܠܝ̈ܬܒܝ ܚܣ̈ܢܐ
ܡܩܪܒܝܢ ܗܘܘ ܓܝܪ ܥܡ ܐܝܣܪܝܠ
42 ܘܫܕܪ ܕܡܛܪܝܘܣ ܠܘܬ ܝܘܢܬܢ ܘܐܡܪ ܠܗ ܠܐ ܗܘܐ ܒܠܚܘܕ ܗܠܝܢ ܐܥܒܕ ܠܟ ܘܠܥܡܟ ܐܠܐ ܐܦ
ܒܬܫܒܘܚܬܐ ܐܫܒܚܟ ܘܠܥܡܟ ܡܐ ܕܗܘܐ ܠܝ ܐܬܪܐ
43 ܗܫܐ ܕܝܢ ܫܦܝܪ ܥܒܕ ܐܢܬ ܕܡܫܕܪ ܐܢܬ ܠܝ ܓܒܪ̈ܐ ܠܥܘܕܪܢܝ ܡܛܠ ܕܣܛܐ ܠܗ ܓܝܪ ܡܢܝ
ܟܠܗ ܚܝܠܐ
44 ܘܫܕܪ ܝܘܢܬܢ ܬܠܬܐ ܐܠܦܝܢ ܓܒܪ̈ܐ ܚܝ̈ܠܬܢܐ ܠܐܢܛܝܘܟܝܐ ܘܐܬܘ ܠܘܬ ܡܠܟܐ ܘܚܕܝ ܡܠܟܐ
ܒܡܐܬܝܬܗܘܢ
45 ܘܐܬܟܢܫܘ ܟܠܗܘܢ ܝܬ̈ܒܝ ܡܕܝܢܬܐ ܐܝܟ ܬܪ̈ܬܥܣܪܐ ܪ̈ܒܘܢ ܠܡܨܥܬ ܡܕܝܢܬܐ ܘܨܒܝܢ ܗܘܘ
ܕܢܩܛܠܘܢܝܗܝ ܠܡܠܟܐ ܕܡܛܪܝܘܣ
46 ܘܥܪܩ ܡܠܟܐ ܘܥܠ ܠܗ ܠܕܪܬܐ ܘܐܚܕܘ ܒܢ̈ܝ ܡܕܝܢܬܐ ܠܟܠܗܘܢ ܡܦܩ̈ܢܝܗ ܕܡܕܝܢܬܐ ܘܫܪܝܘ
ܡܩܪܒܝܢ
47 ܘܩܪܐ ܡܠܟܐ ܠܝܗ̈ܘܕܝܐ ܠܥܘܕܪܢܗ ܘܐܬܟܢܫܘ ܠܘܬܗ ܟܠܗܘܢ ܐܟܚܕܐ ܘܐܬܒܕܪܘ ܟܠܗܘܢ
ܒܡܕܝܢܬܐ ܘܩܛܠܘ ܒܗܘ ܝܘܡܐ ܒܡܕܝܢܬܐ ܐܝܟ ܥܣܪ ܪ̈ܒܘܢ
48 ܘܐܘܩܕܘܗ ܠܡܕܝܢܬܐ ܘܢܣܒܘ ܒܗܘ ܝܘܡܐ ܒܙܬܐ ܣܓܝܐܬܐ ܘܦܨܝܘܗܝ ܠܡܠܟܐ
49 ܘܚܙܘ ܝܬ̈ܒܝ ܡܕܝܢܬܐ ܕܐܬܥܫܢܘ ܝܗ̈ܘܕܝܐ ܘܐܚܕܘܗ ܠܟܠܗ ܡܕܝܢܬܐ ܐܝܟ ܕܨܒܝܢ ܗܘܘ
ܘܐܬܪܫܠܘ ܪ̈ܥܝܢܝܗܘܢ ܘܓܥܘ ܠܘܬ ܡܠܟܐ ܒܒܥܘܬܐ ܘܐܡܪܘ
50 ܗܒ ܠܢ ܝܡܝܢܐ ܘܢܫܠܘܢ ܡܢܢ ܝܗ̈ܘܕܝܐ ܕܡܩܪܒܝܢ ܥܡܢ ܘܥܡ ܡܕܝܢܬܐ
51 ܘܫܕܘ ܙܝܢܗܘܢ ܘܝܗܒܘ ܝܡܝܢܐ ܘܥܒܕܘ ܫܠܡܐ ܘܐܫܬܒܚܘ ܝܬܝܪܐܝܬ ܝܗܘ̈ܕܝܐ ܩܕܡ ܡܠܟܐ
ܘܩܕܡ ܟܠܗ ܡܠܟܘܬܗ ܘܗܦܟܘ ܠܐܘܪܫܠܡ ܟܕ ܐܝܬ ܗܘܐ ܥܡܗܘܢ ܒܙܬܐ ܣܓܝܐܬܐ
52 ܘܝܬܒ ܕܡܛܪܝܘܣ ܡܠܟܐ ܥܠ ܟܘܪܣܝܐ ܕܡܠܟܘܬܗ ܘܫܠܝܬ ܘܐܬܬܢܝܚܬ ܐܪܥܐ ܩܕܡܘܗܝ
53 ܘܕܓܠ ܒܟܠܡܕܡ ܕܐܡܪ ܘܐܫܬܚܠܦ ܥܠ ܝܘܢܬܢ ܘܠܐ ܝܗܒ ܠܗ ܟܘܠ ܕܐܫܬܘܕܝ ܗܘܐ ܠܗ ܘܐܠܨ
ܗܘܐ ܠܗ ܣܓܝ
54 ܡܢ ܒܬܪ ܕܝܢ ܗܠܝܢ ܗܦܟ ܛܪܝܦܘܢ ܘܥܡܗ ܐܢܛܝܟܘܣ ܛܠܝܐ ܙܥܘܪܐ ܘܐܡܠܟ ܘܩܛܪ ܬܓܐ
55 ܘܐܬܟܢܫܘ ܠܘܬܗ ܟܠܗ ܚܝܠܐ ܕܒܕܪ ܗܘܐ ܕܡܛܪܝܘܣ ܘܐܩܪܒ ܥܡܗ ܘܐܙܕܟܝ ܘܥܪܩ ܕܡܛܪܝܘܣ
56 ܘܢܣܒ ܛܪܝܦܘܢ ܠܚܝܘܬܗ ܟܠܗ ܘܐܚܕܗ ܠܐܢܛܝܘܟܝܐ
57 ܘܟܬܒ ܐܢܛܝܟܘܣ ܙܥܘܪܐ ܠܝܘܢܬܢ ܘܐܡܪ ܡܩܝܡ ܐܢܐ ܠܟ ܪܒܘܬ ܟܗܢܘܬܐ ܘܡܫܠܛ ܐܢܐ ܠܟ
ܥܠ ܐܪܒܥܬܝܗܘܢ ܫܩ̈ܠܐ ܘܕܬܗܘܐ ܡܢ ܪ̈ܚܡܘܗܝ ܕܡܠܟܐ
58 ܘܫܕܪ ܠܗ ܡܐ̈ܢܐ ܕܕܗܒܐ ܘܬܫܡܫܬܐ ܘܝܗܒ ܠܗ ܫܘܠܛܢܐ ܕܢܗܘܐ ܫܬܐ ܒܕܗܒܐ ܘܡܟܣܝ
ܐܪ̈ܓܘܢܐ ܘܐܝܬ ܥܠܝܗܘܢ ܦܝܒܠܐ ܕܕܗܒܐ
59 ܘܠܫܡܥܘܢ ܐܚܘܗܝ ܐܩܝܡܗ ܪܫܐ ܡܢ ܬܚܘ̈ܡܐ ܕܨܘܪ ܘܥܕܡܐ ܠܬܚܘܡܐ ܕܡܨܪܝܢ
60 ܘܢܦܩ ܝܘܢܬܢ ܘܐܙܠ ܗܘܐ ܠܥܒܪ̈ܘܗܝ ܕܢܗܪܐ ܘܒܡܕܝ̈ܢܬܐ ܘܐܬܟܢܫܘ ܠܘܬܗ ܟܠܗ ܚܝܠܐ
ܕܣܘܪܝܐ ܠܥܘܕܪܢܗ
61 ܘܐܬܐ ܝܘܢܬܢ ܠܐܫܩܠܘܢ ܘܐܪܥܘܗܝ ܝܬ̈ܒܝ ܡܕܝܢܬܐ ܒܬܫܒܘܚܬܐ ܪܒܬܐ ܘܐܙܠ ܡܢ ܬܡܢ
ܠܥܐܙܐ ܘܐܚܕܘ ܩܕܡܘܗܝ ܒܢ̈ܝ ܥܐܙܐ ܘܝܬܒ ܥܠܝܗ ܘܐܘܩܕܗ ܒܢܘܪܐ ܠܟܠܗ ܚܕܪ̈ܝܗ ܘܒܙܗ
62 ܘܒܥܘ ܒܢ̈ܝ ܥܐܙܐ ܡܢ ܝܘܢܬܢ ܘܝܗܒ ܠܗܘܢ ܝܡܝܢܐ ܘܢܣܒ ܒܢ̈ܝܗܘܢ ܕܪ̈ܘܪܒܢܐ ܠܗܡܝܪ̈ܐ
ܘܫܕܪ ܐܢܘܢ ܠܐܘܪܫܠܡ ܘܗܠܟ ܒܐܪܥܐ ܥܕܡܐ ܠܕܡܣܩܘܣ
63 ܘܫܡܥ ܝܘܢܬܢ ܕܐܬܘ ܪ̈ܘܪܒܢܘܗܝ ܕܕܡܛܪܝܘܣ ܠܩܕܫ ܕܒܓܠܝܠܐ ܒܚܝܠܐ ܣܓܝܐܐ ܕܨܒܝܢ ܗܘܘ
ܕܢܦܪܩܘܢܝܗܝ ܡܢ ܨܒܘ̈ܬܗ
64 ܘܐܙܠ ܘܐܪܥ ܐܢܘܢ ܠܫܡܥܘܢ ܕܝܢ ܐܚܘܗܝ ܫܒܩܗ ܒܐܬܪܐ
65 ܘܝܬܒ ܫܡܥܘܢ ܥܠ ܒܝܬ ܫܘܪ̈ܐ ܘܡܩܪܒ ܗܘܐ ܥܡܗ ܝܘ̈ܡܬܐ ܣܓ̈ܝܐܐ ܘܚܒܫ ܐܢܘܢ ܠܝܬ̈ܒܝܗ
66 ܘܒܥܘ ܡܢܗ ܕܢܬܠ ܠܗܘܢ ܝܡܝܢܐ ܘܝܗܒ ܠܗܘܢ ܘܐܦܩ ܐܢܘܢ ܡܢ ܬܡܢ ܘܐܚܕܗ ܠܡܕܝܢܬܐ ܘܣܡ
ܒܗ ܡܛܪܬܐ
67 ܘܝܘܢܬܢ ܘܡܫܪܝܬܗ ܫܪܘ ܥܠ ܡ̈ܝܐ ܕܓܢܣܪ ܘܩܕܡܘ ܒܨܦܪܐ ܠܦܩܥܬܐ ܕܐܣܘܪ
68 ܘܗܐ ܡܫܪܝܬܐ ܕܦܠܫ̈ܬܝܐ ܐܪܥܬܗ ܒܦܩܥܬܐ ܘܐܦܩܘ ܥܠܘܗܝ ܟܡܐ̈ܢܐ
69 ܘܩܡܘ ܡܢ ܒܣܬܪܗܘܢ ܘܫܪܝܘ ܠܡܩܪܒܘ ܘܥܪܩܘ ܟܠܗܘܢ ܕܒܝܬ ܝܘܢܬܢ
70 ܘܐܢܫ ܡܢܗܘܢ ܠܐ ܐܫܬܚܪ ܠܘܬܗ ܐܠܐ ܐܢ ܡܬܝܬܐ ܒܪ ܐܒܝܫܠܘܡ ܘܝܗܘܕܐ ܒܪ ܚܦܪ ܚܦܝ
ܚܦܣܝ ܘܪ̈ܘܪܒܢܐ ܕܪ̈ܫܝ ܚ̈ܝܠܐ
71 ܘܨܪܝ ܝܘܢܬܢ ܢܚ̈ܬܘܗܝ ܘܐܪܡܝ ܥܦܪܐ ܥܠ ܪܫܗ ܘܨܠܝ
72 ܘܗܦܟ ܥܠܝܗܘܢ ܠܩܪܒܐ ܘܙܟܐ ܐܢܘܢ ܘܥܪܩܘ
73 ܘܟܕ ܚܙܘ ܐܢܘܢ ܕܥܪܩܝܢ ܗܠܝܢ ܕܐܝܬ ܗܘܘ ܥܡܗ ܐܬܦܢܝܘ ܘܐܬܘ ܨܐܕܘܗܝ ܘܪܕܦܝܢ ܗܘܘ
ܠܗܘܢ ܥܕܡܐ ܠܩܠܣ ܡܫܪܝܬܗܘܢ ܘܫܪܘ ܬܡܢ
74 ܘܢܦܠܘ ܡܢ ܦܠܫ̈ܬܝܐ ܒܗܘ ܝܘܡܐ ܐܝܟ ܬܠܬܐ ܐ̈ܠܦܝܢ ܓܒܪ̈ܝܢ ܘܗܦܟ ܝܘܢܬܢ ܠܐܘܪܫܠܡ

Chapter 12

1 ܘܚܙܐ ܝܘܢܬܢ ܕܙܒܢܐ ܡܥܕܪ ܠܗ ܘܓܒܐ ܓܒܪ̈ܐ ܘܫܕܪ ܐܢܘܢ ܠܪܗܘܡܐ ܠܡܩܡܘ ܘܠܡܚܕܬܘ
ܪܚܡܘܬܐ ܕܠܘܬܗܘܢ
2 ܘܠܘܬ ܐܣܦܪ̈ܛܝܐ ܘܠܐܬܪ̈ܘܬܐ ܐܚܪ̈ܢܐ ܘܫܕܪ ܠܗܘܢ ܐܓܪ̈ܬܐ ܗܟܢܐ
3 ܘܐܙܠܘ ܠܪܗܘܡܐ ܘܥܠܘ ܠܒܝܬ ܒܘܠܐ ܕܝܠܗܘܢ ܘܐܡܪܘ ܠܗܘܢ ܝܘܢܬܢ ܪܒ ܟܗ̈ܢܐ ܘܥܡܐ
ܕܝܗ̈ܘܕܝܐ ܫܕܪܘܢ ܠܡܚܕܬܘ ܪܚܡܘܬܐ ܘܥܘܕܪܢܐ ܐܝܟ ܕܡܢ ܩܕܝܡ ܘܩܒܠܘ ܐܢܘܢ ܒ̈ܢܝ ܪܗܘܡܐ
ܒܚܕܘܬܐ
4 ܘܝܗܒܘ ܠܗܘܢ ܐܓܪ̈ܬܐ ܕܒܟܠ ܐܬܪ̈ܘܬܐ ܕܥܒܪܝܢ ܢܗܘܘܢ ܡܫܕܪܝܢ ܠܗܘܢ ܒܫܠܡܐ ܠܐܪܥܐ
ܕܝܗܘܕ
5 ܘܗܢܘ ܦܚܡܗ ܕܐܓܪܬܐ ܕܫܕܪ ܝܘܢܬܢ ܠܐܣܦܪ̈ܛܝܐ
6 ܝܘܢܬܢ ܪܒ ܟܗ̈ܢܐ ܘܣ̈ܒܐ ܘܟܗ̈ܢܐ ܘܟܠܗ ܥܡܐ ܕܝܗ̈ܘܕܝܐ ܠܐܣܦܪ̈ܛܝܐ ܐܚ̈ܝܢ ܫܠܡ
7 ܐܦ ܓܝܪ ܗܫܐ ܐܫܬܕܪ ܐܓܪ̈ܬܐ ܠܘܬ ܚܘܢܝܐ ܪܒ ܟܗ̈ܢܐ ܡܢ ܕܪܝܘܫ ܡܠܟܟܘܢ ܕܐܝܬܝܟܘܢ
ܐܚ̈ܝܢ ܐܝܟ ܡܐ ܕܐܓܪ̈ܬܐ ܡܚܘܝܢ
8 ܘܩܒܠܗ ܗܘܐ ܚܘܢܝܐ ܠܓܒܪܐ ܗܘ ܕܐܫܬܕܪ ܗܘܐ ܒܬܫܒܘܚܬܐ ܘܩܒܠ ܐܓܪ̈ܬܐ ܗܠܝܢ ܕܟܬܝܒܢ
ܗܘܝ ܥܠ ܥܘܕܪܢܐ ܘܥܠ ܪܚܡܘܬܐ
9 ܐܢܚܢܢ ܕܝܢ ܠܐ ܗܘܐ ܥܠ ܗܠܝܢ ܬܟܝܠܝܢܢ ܡܛܠ ܕܐܝܬ ܗܘ ܠܢ ܒܘܝܐܐ ܟܬ̈ܒܐ ܩܕܝܫ̈ܐ
ܕܒܐܝ̈ܕܝܢ
10 ܡܛܠ ܗܕܐ ܕܝܢ ܨܒܝܢ ܕܢܫܕܪ ܠܘܬܟܘܢ ܕܢܚܕܬ ܪܚܡܘܬܐ ܘܐܚܘܬܐ ܕܠܘܬܟܘܢ ܕܠܐ ܢܗܘܐ
ܠܟܘܢ ܐܝܟ ܢܘܟܪ̈ܝܐ ܗܐ ܓܝܪ ܙܒܢܐ ܣܓܝܐܐ ܥܒܪ ܡܢ ܕܫܕܪܬܘܢ ܨܐܕܝܢ
11 ܐܢܚܢܢ ܕܝܢ ܒܟܠܙܒܢ ܕܠܐ ܫܠܝܘ ܒܥܕܥ̈ܕܐ ܘܒܝܘ̈ܡܬܐ ܐܝ̈ܕܝܥܐ ܡܬܕܟܪܝܢ ܐܢܚܢܢ ܠܟܘܢ
ܒܟܠ ܩܘܪ̈ܒܢܐ ܕܡܩܪܒܝܢ ܐܢܚܢܢ ܘܒܟܠ ܨܠܘ̈ܬܢ ܐܝܟ ܕܡܬܒܥܐ ܘܙܕܩ ܕܐܢܫ ܢܬܕܟܪ ܠܐܚ̈ܘܗܝ
12 ܘܣܓܝ ܡܬܒܣܡܝܢ ܚܢܢ ܥܠ ܬܫܒܘܚܬܟܘܢ
13 ܠܢ ܕܝܢ ܚܕܪܘܢ ܐܘ̈ܠܨܢܐ ܣܓ̈ܝܐܐ ܘܩܪ̈ܒܐ ܪ̈ܘܪܒܐ ܕܐܩܪܒܘ ܥܡܢ ܟܠܗܘܢ ܡ̈ܠܟܐ
ܕܚܕܪܝܢ
14 ܘܠܐ ܨܒܝܢ ܕܢܗܪܟܘܢ ܠܐ ܠܟܘܢ ܐܦ ܠܐ ܠܫܪܟܐ ܕܪ̈ܚܡܝܢ ܘܡܥܕܪܢܝܢ ܒܟܠܗܘܢ ܩܪ̈ܒܝܢ
15 ܐܝܬ ܗܘ ܠܢ ܓܝܪ ܥܘܕܪܢܐ ܘܡܢ ܫܡܝܐ ܕܗܘ ܡܥܕܪ ܠܢ ܕܦܨܝܢ ܡܢ ܒ̈ܥܠܕܒܒܝܢ ܘܡܟܟ
ܐܢܘܢ ܩܕܡܝܢ
16 ܓܒܝܢ ܕܝܢ ܠܝܘܡܢܝܘܣ ܒܪ ܐܢܛܝܟܘܣ ܘܠܐܢܛܝܦܛܪܘܣ ܒܪ ܐܝܣܘܢ ܘܫܕܪܢ ܠܘܬ ܒ̈ܢܝ
ܪܗܘܡܐ ܠܡܚܕܬܘ ܥܘܕܪܢܐ ܘܪܚܡܘܬܐ ܕܠܘܬܗܘܢ
17 ܘܦܩܕܢ ܐܢܘܢ ܕܐܦ ܠܘܬܟܘܢ ܢܐܬܘܢ ܘܢܫܐܠܘܢ ܒܫܠܡܟܘܢ ܘܢܬܠܘܢ ܠܟܘܢ ܐܓܪ̈ܬܢ ܥܠ
ܚܘܕܬܐ ܕܐܚܘܬܐ ܕܨܐܕܝܟܘܢ
18 ܘܗܫܐ ܫܦܝܪ ܥܒܕܝܢ ܐܢܬܘܢ ܐܢ ܗܘ ܕܬܟܬܒܘܢ ܠܢ ܦܚ̈ܡܗܝܢ ܕܗܠܝܢ
19 ܘܗܢܘ ܦܚܡܗ ܕܐܓܪܬܐ ܕܫܕܪ ܗܘܐ ܐܢܝܪܝܣ ܡܠܟܐ ܕܐܣܦܪ̈ܛܝܐ
20 ܠܚܘܢܝܐ ܪܒܐ ܪܒ ܟܗ̈ܢܐ ܫܠܡ
21 ܐܫܬܟܚ ܒܟܬܒܐ ܥܠ ܐܣܦܪ̈ܛܝܐ ܘܥܠ ܝܗ̈ܘܕܝܐ ܕܐܝܬܝܗܘܢ ܐܚ̈ܐ ܘܕܐܝܬܝܗܘܢ ܡܢ ܫܪܒܬܗ
ܕܐܒܪܗܡ
22 ܘܗܫܐ ܡܢ ܕܐܝܕܥܢ ܗܠܝܢ ܫܦܝܪ ܥܒܕܝܢ ܐܢܬܘܢ ܕܟܬܒܝܢ ܐܢܬܘܢ ܠܢ ܥܠ ܫܠܡܟܘܢ
23 ܘܐܢܚܢܢ ܟܬܒܝܢ ܚܢܢ ܠܟܘܢ ܥܠ ܟܠܡܕܡ ܕܠܘܬܢ ܡܛܠ ܕܟܘܠ ܕܐܝܬ ܠܟܘܢ ܕܝܠܢ ܗܘ ܘܟܠ
ܕܐܝܬ ܠܢ ܕܝܠܟܘܢ ܗܘ ܘܦܩܕܢ ܐܢܘܢ ܕܝܢ ܕܗܠܝܢ ܟܠܗܘܢ ܢܐܡܪܘܢ ܠܟܘܢ
24 ܘܫܡܥ ܝܘܢܬܢ ܕܗܦܟܘ ܪ̈ܘܪܒܢܐ ܕܚ̈ܝܠܘܗܝ ܕܕܡܛܪܝܘܣ ܒܚܝܠܐ ܣܓܝܐܐ ܝܬܝܪ ܡܢ ܗܘ
ܩܕܡܝܐ ܕܢܩܪܒܘܢ ܥܡܗ
25 ܘܫܩܠ ܝܘܢܬܢ ܡܢ ܐܘܪܫܠܡ ܘܐܪܥ ܐܢܘܢ ܒܐܪܥܐ ܕܚܡ̈ܬܝܐ ܠܐ ܓܝܪ ܝܗܒ ܗܘܐ ܠܗܘܢ ܐܬܪܐ
ܕܢܕܘܫܘܢ ܒܐܪܥܗ
26 ܘܫܕܪ ܓܫܘ̈ܫܐ ܠܡܫܪܝܬܗܘܢ ܘܗܦܟܘ ܘܐܡܪܘ ܠܗ ܕܗܟܢܐ ܡܬܚܫܒܝܢ ܕܒܠܠܝܐ ܢܪܡܘܢ
ܥܠܝܟܘܢ
27 ܘܟܕ ܥܪܒ ܕܝܢ ܫܡܫܐ ܦܩܕ ܝܘܢܬܢ ܠܐܝܠܝܢ ܕܥܡܗ ܕܗܘܘ ܥܝܪܝܢ ܘܡܛܝܒܝܢ ܙܝܢܗܘܢ
ܘܡܥܬܕܝܢ ܠܩܪܒܐ ܟܠܗ ܠܠܝܐ ܘܐܦܩ ܢܛܘܪ̈ܐ ܠܒܪ ܡܢ ܡܫܪܝܬܐ ܒܟܠܗ ܚܕܪܝܗ
28 ܘܫܡܥܘ ܒܥܠܕܒ̈ܒܝܗܘܢ ܕܡܥܬܕ ܗܘ ܝܘܢܬܢ ܘܐܝܠܝܢ ܕܥܡܗ ܠܩܪܒܐ ܘܕܚܠܘ ܘܙܥܘ ܒܠܒܗܘܢ
ܘܐܪܦܝܘ ܢܘܪܐ ܒܡܫܪ̈ܝܬܗܘܢ ܘܥܪܩܘ
29 ܝܘܢܬܢ ܕܝܢ ܘܐܝܠܝܢ ܕܥܡܗ ܠܐ ܝܕܥܘ ܥܕܡܐ ܠܨܦܪܐ ܚܙܝܢ ܗܘܘ ܓܝܪ ܢܘܪܐ ܕܝܩܕܐ
30 ܘܪܕܦ ܝܘܢܬܢ ܒܬܪܗܘܢ ܘܠܐ ܐܕܪܟ ܐܢܘܢ ܥܒܪܘܗܝ ܗܘܘ ܓܝܪ ܠܢܗܪܐ ܕܡܬܩܪܐ ܒܪܚܐܪ̈ܐ
31 ܘܗܦܟ ܝܘܢܬܢ ܥܠ ܥܪ̈ܒܝܐ ܗܢܘܢ ܕܡܬܩܪܝܢ ܙܒܝ̈ܕܝܐ ܘܡܚܐ ܐܢܘܢ ܘܢܣܒ ܒܙܬܗܘܢ
32 ܘܫܩܠ ܘܐܬܐ ܠܕܡܣܩܘܣ ܘܥܒܪ ܒܐܪ̈ܥܬܐ
33 ܘܫܡܥܘܢ ܢܦܩ ܘܐܙܠ ܥܕܡܐ ܠܐܫܩܠܘܢ ܘܠܚܣ̈ܢܐ ܕܚܕܪ̈ܝܗ ܘܐܪܟܢ ܠܝܘܦܐ ܘܟܒܫܗ
34 ܫܡܥ ܓܝܪ ܕܠܚܣܢܐ ܒܥܝܢ ܗܘܘ ܕܢܫܠܡܘܢܝܗܝ ܠܕܒܝܬ ܕܡܛܪܝܘܣ ܘܐܘܬܒ ܬܡܢ ܡܛܪܬܐ ܕܗܘܘ
ܢܛܪܝܢ ܠܗ
35 ܘܗܦܟ ܝܘܢܬܢ ܘܟܢܫ ܠܣܒ̈ܘܗܝ ܕܥܡܐ ܘܐܬܡܠܟ ܥܡܗܘܢ ܕܢܒܢܐ ܒܝܗܘܕ ܚܣ̈ܢܐ
36 ܘܢܪܡܪܡ ܫܘܪ̈ܝܗ ܕܐܘܪܫܠܡ ܘܥܒܕܘ ܪܘܡܐ ܪܒܐ ܒܝܢܬ ܡܪܕܐ ܠܡܕܝܢܬܐ ܕܗܘܐ ܦܪܝܩ ܡܢ
ܡܕܝܢܬܐ ܕܬܗܘܐ ܡܕܝܢܬܐ ܡܢܗ ܘܠܗ ܐܝܟ ܕܠܐ ܗܘܘ ܙܒܢܝܢ ܐܦܠܐ ܡܙܒܢܝܢ
37 ܘܐܬܟܢܫܘ ܠܡܒܢܐ ܠܡܕܝܢܬܐ ܘܢܦܠ ܡܢ ܫܘܪܐ ܡܢ ܥܠ ܓܢܒ ܢܚܠܐ ܕܒܡܕܢܚܐ ܘܛܡܪܗ
ܠܕܘܟܬܐ ܕܡܬܩܪܝܐ ܟܣܦܢܬܐ
38 ܘܫܡܥܘܢ ܒܢܐ ܠܥܕܝܪܐ ܕܒܨܦܐ ܘܐܥܫܢܗ ܒܬܪ̈ܥܐ ܘܒܡܘ̈ܟܠܐ
39 ܘܨܒܐ ܛܪܝܦܘܢ ܕܢܡܠܟ ܥܠ ܐܣܝܐ ܘܢܩܛܘܪ ܬܓܐ ܘܢܘܫܛ ܐܝܕܐ ܥܠ ܐܢܛܝܟܘܣ ܡܠܟܐ
40 ܘܕܚܠ ܕܠܡܐ ܠܐ ܢܫܒܩܝܘܗܝ ܝܘܢܬܢ ܐܘ ܕܠܡܐ ܢܩܪܒ ܥܡܗ ܘܒܥܐ ܗܘܐ ܠܗ ܐܬܪܐ
ܕܢܐܚܕܝܘܗܝ ܠܝܘܢܬܢ ܘܢܘܒܕܝܘܗܝ ܘܫܩܠ ܘܐܬܐ ܠܒܝܬ ܝܫܢ
41 ܘܢܦܩ ܝܘܢܬܢ ܒܐܪܒܥܝܢ ܐ̈ܠܦܝܢ ܓܒܪ̈ܐ ܡܓܒ̈ܝܐ ܠܩܪܒܐ ܘܐܬܐ ܠܒܝܬ ܝܫܢ
42 ܘܚܙܐ ܛܪܝܦܘܢ ܕܐܬܐ ܝܘܢܬܢ ܒܚܝܠܐ ܣܓܝܐܐ ܘܕܚܠ ܕܢܘܫܛ ܥܠܘܗܝ ܐܝܕܐ
43 ܘܩܒܠܗ ܒܬܫܒܘܚܬܐ ܘܪܡܪܡܗ ܩܕܡ ܟܠܗܘܢ ܪ̈ܚܡܘܗܝ ܘܝܗܒ ܠܗ ܡܘܗ̈ܒܬܐ ܘܐܡܪ ܠܪ̈ܚܡܘܗܝ
ܘܝܗܒܘ ܠܗ ܐܦ ܗܢܘܢ ܡܘܗ̈ܒܬܐ ܘܠܚܝܠܗ ܘܦܩܕ ܕܢܗܘܘܢ ܡܫܬܡܥܝܢ ܠܗ ܐܝܟ ܕܠܗ
44 ܘܐܡܪ ܠܗ ܠܝܘܢܬܢ ܠܡܢܐ ܫܚܩܬ ܘܐܝܬܝܬ ܠܗܢܐ ܟܠܗ ܥܡܐ ܟܕ ܠܝܬ ܠܢ ܩܪܒܐ
45 ܘܗܫܐ ܫܕܪ ܐܢܘܢ ܐܢܫ ܠܒܝܬܗ ܘܓܒܝ ܠܟ ܐܢܫܐ ܙܥܘܪ̈ܐ ܕܢܗܘܘܢ ܥܡܟ ܘܬܐ ܥܡܝ
ܠܦܛܘܠܡܐܝܣ ܘܐܫܠܡܝܗ ܠܟ ܘܠܫܪܟܐ ܕܚܣ̈ܢܐ ܘܠܫܪܟܐ ܕܚܝܠܐ ܘܠܟܠܗܘܢ ܐܝܠܝܢ ܕܩܝܡܝܢ ܥܠ
ܨܒܘ̈ܬܐ ܘܐܗܦܘܟ ܘܐܙܠ ܡܛܠ ܗܕܐ ܗܘ ܓܝܪ ܐܬܝܬ
46 ܘܗܝܡܢܗ ܘܥܒܕ ܐܝܟ ܕܐܡܪ ܠܗ ܘܫܕܪܗ ܠܚܝܠܗ ܝܘܢܬܢ ܘܐܙܠܘ ܠܐܪܥܐ ܕܝܗܘܕܐ
47 ܫܒܩ ܕܝܢ ܠܘܬܗ ܬܠܬܐ ܐܠܦܝܢ ܓܒܪ̈ܝܢ ܘܬܪ̈ܝܢ ܐܠܦܝܢ ܡܢܗܘܢ ܐܪܦܝ ܒܓܠܝܠܐ ܐܠܦ ܕܝܢ
ܐܙܠܘ ܥܡܗ
48 ܟܕ ܕܝܢ ܥܠ ܝܘܢܬܢ ܠܦܛܘܠܡܐܝܣ ܡܕܝܢܬܐ ܚܒܫܘܗܝ ܬܡܢ ܘܠܟܠܗܘܢ ܐܝܠܝܢ ܕܥܠܘ ܥܡܗ
ܩܛܠܘ ܐܢܘܢ ܒܚܪܒܐ
49 ܘܫܕܪ ܛܪܝܦܘܢ ܚܝܠܐ ܘܦܪ̈ܫܐ ܠܓܠܝܠܐ ܘܠܦܩܥܬܐ ܪܒܬܐ ܠܡܘܒܕܘ ܠܟܠܗܘܢ ܕܒܝܬ ܝܘܢܬܢ
50 ܘܝܕܥܘ ܕܐܬܬܚܕ ܠܗ ܝܘܢܬܢ ܘܐܒܕ ܠܗ ܗܘ ܘܐܝܠܝܢ ܕܥܡܗ ܘܠܒܒܘ ܘܒܝܐܘ ܢܦܫܗܘܢ ܘܐܙܠܘ
ܟܕ ܟܢܝܫܝܢ ܠܩܪܒܐ
51 ܘܚܙܘ ܪ̈ܕܘܦܝܗܘܢ ܕܡܪܬ ܠܗ ܠܗܘܢ ܥܕܡܐ ܠܢܦܫܐ ܘܡܢ ܟܠܗ ܚܝܠܗܘܢ ܡܬܟܬܫܝܢ ܘܗܦܟܘ
ܠܗܘܢ ܡܢܗܘܢ
52 ܘܐܬܘ ܟܠܗܘܢ ܒܫܠܡܐ ܠܐܪܥܐ ܕܝܗܘܕ ܘܐܬܐܒܠܘ ܥܠ ܝܘܢܬܢ ܘܥܠ ܐܝܠܝܢ ܕܥܡܗ ܘܕܚܠܘ
ܕܚܠܬܐ ܪܒܬܐ ܘܐܬܐܒܠ ܟܠܗ ܐܝܣܪܝܠ ܐܒܠܐ ܪܒܐ
53 ܘܨܒܘ ܟܠܗܘܢ ܥܡ̈ܡܐ ܕܚܕܪ̈ܝܗܘܢ ܠܡܓܡܪܘ ܐܢܘܢ ܐܡܪܘ ܓܝܪ ܕܠܝܬ ܠܗܘܢ ܪܫܐ ܕܡܥܕܪ
ܠܗܘܢ ܗܫܐ ܬܘ ܢܬܟܬܫ ܥܡܗܘܢ ܘܢܪܝܡ ܕܘܟܪܢܗܘܢ ܡܢ ܒ̈ܢܝ ܐܢܫܐ

Chapter 13

1 ܘܫܡܥ ܫܡܥܘܢ ܕܟܢܫ ܛܪܝܦܘܢ ܚܝܠܐ ܣܓܝܐܐ ܕܢܐܬܐ ܠܐܪܥܐ ܕܝܗܘܕ ܘܢܥܛܝܗ
2 ܘܚܙܝܗܝ ܠܥܡܐ ܕܕܚܝܠ ܘܪܬܝܬ ܘܣܠܩ ܠܐܘܪܫܠܡ
3 ܘܟܢܫ ܠܥܡܐ ܘܒܝܐ ܐܢܘܢ ܘܐܡܪ ܠܗܘܢ ܝܕܥܝܢ ܐܢܬܘܢ ܟܠ ܡܕܡ ܕܥܒܕܬ ܐܢܐ ܘܐܚ̈ܝ ܘܟܠܗ
ܒܝܬ ܐܒܝ ܥܠ ܐ̈ܦܝ ܢܡܘܣܐ ܘܥܠ ܒܝܬ ܡܩܕܫܐ ܩܪ̈ܒܐ ܘܐܘ̈ܠܨܢܐ ܕܚܙܝܢ
4 ܘܡܛܠ ܗܕܐ ܗܘ ܡܝܬܘ ܟܠܗܘܢ ܐ̈ܚܝ ܥܠ ܐ̈ܦܝ ܟܠܗ ܐܝܣܪܐܝܠ ܘܐܫܬܚܪܬ ܐܢܐ ܒܠܚܘܕܝ
5 ܘܗܫܐ ܚܣ ܠܝ ܕܐܚܘܣ ܥܠ ܢܦܫܝ ܒܟܠ ܙܒ̈ܢܐ ܕܐܘܠܨܢܐ ܡܛܠ ܕܠܐ ܗܘܝܬ ܡܝܬܪ ܡܢ ܐ̈ܚܝ
6 ܒܪܡ ܕܝܢ ܐܬܟܬܫ ܥܠ ܐ̈ܦܝ ܥܡܐ ܘܥܠ ܒܝܬ ܡܩܕܫܢ ܘܥܠ ܐ̈ܦܝ ܒܢ̈ܝܢ ܡܛܠ ܕܐܬܟܢܫܘ
ܟܠܗܘܢ ܥܡ̈ܡܐ ܠܡܓܡܪܘܬܢ ܡܛܠ ܒܥܠܕܒܒܘܬܗܘܢ
7 ܘܐܬܬܥܝܪܬ ܘܪܬܚܬ ܪܘܚܗ ܕܥܡܐ ܒܪܫܥܬܗ ܕܫܡܥܘ ܡ̈ܠܘܗܝ
8 ܘܥܢܘ ܒܩܠܐ ܪܡܐ ܘܐܡܪܘ ܠܗ ܐܢܬ ܗܘ ܡܕܒܪܢܢ ܚܠܦ ܝܗܘܕܐ ܘܝܘܢܬܢ ܐܚ̈ܝܟ
9 ܐܩܪܒ ܩܪ̈ܒܝܢ ܘܟܘܠ ܕܬܐܡܪ ܠܢ ܢܥܒܕ
10 ܘܟܢܫ ܫܡܥܘܢ ܠܟܠܗܘܢ ܓܒܪ̈ܐ ܩܪ̈ܒܬܢܐ ܘܣܪܗܒ ܠܡܫܠܡܘ ܘܠܡܫܟܠܠܘ ܫܘܪܗ ܕܐܪܫܠܡ
ܘܐܥܫܢܗ ܠܟܠܗ ܟܕ ܚܕܪ
11 ܘܫܕܪ ܠܝܘܢܬܢ ܒܪ ܐܒܝܫܠܘܡ ܘܥܡܗ ܚܝܠܐ ܣܓܝܐܐ ܠܝܘܦܐ ܘܐܦܩ ܠܐܝܠܝܢ ܕܐܝܬ ܗܘܘ ܒܗ
ܘܫܪܐ ܬܡܢ ܗܘ
12 ܘܫܩܠ ܛܪܝܦܘܢ ܡܢ ܦܛܘܠܡܐܝܣ ܒܚܝܠܐ ܣܓܝܐܐ ܠܡܥܠ ܠܐܪܥܐ ܕܝܗܘܕ ܘܝܘܢܬܢ ܥܡܗ ܗܘܐ
ܟܕ ܡܬܢܛܪ
13 ܫܡܥܘܢ ܕܝܢ ܫܪܐ ܥܠ ܥܕܝܪܐ ܠܘܩܒܠ ܦܩܥܬܐ
14 ܘܝܕܥ ܛܪܝܦܘܢ ܕܩܡ ܫܡܥܘܢ ܚܠܦ ܝܘܢܬܢ ܐܚܘܗܝ ܘܕܥܬܝܕ ܗܘ ܠܡܩܪܒܘ ܥܡܗ ܘܫܕܪ ܠܘܬܗ
ܐܝ̈ܙܓܕܐ ܘܐܡܪ ܠܗ
15 ܚܠܦ ܟܣܦܐ ܗܘ ܕܚܝܒ ܗܘܐ ܝܘܢܬܢ ܐܚܘܟ ܒܝܬ ܡܠܟܐ ܡܛܠ ܨܒܘ̈ܬܐ ܕܐܚܝܕ ܗܘܐ ܟܪܝܟܝܢ
ܐܢܚܢܢ ܠܗ
16 ܘܗܫܐ ܫܕܪ ܡܐܐ ܟܟܪܝܢ ܕܣܐܡܐ ܘܬܪ̈ܝܢ ܒܢܘ̈ܗܝ ܠܗܡܝܪ̈ܐ ܕܕܠܡܐ ܟܕ ܢܫܪܝܘܗܝ ܢܣܛܐ
ܘܢܦܪܘܩ ܠܗ ܡܢܢ ܘܫܪܝܢ ܚܢܢ ܠܗ
17 ܘܝܕܥ ܫܡܥܘܢ ܕܒܢܟܠܐ ܗܘ ܡܡܠܠܝܢ ܥܡܗ ܘܫܕܪ ܟܣܦܐ ܘܛ̈ܠܝܐ ܕܕܠܡܐ ܢܥܒܕ ܒܥܠܕܒܒܘܬܐ
ܪܒܬܐ ܠܐܝܣܪܝܠ
18 ܥܠ ܕܠܐ ܫܕܪ ܟܣܦܐ ܘܛ̈ܠܝܐ ܗܢܘܢ ܕܐܒܕܘ
19 ܘܫܕܪ ܛ̈ܠܝܐ ܘܡܐܐ ܟܟܪ̈ܝܢ ܘܕܓܠ ܘܠܐ ܫܕܪܗ ܠܝܘܢܬܢ
20 ܘܡܢ ܒܬܪ ܗܠܝܢ ܐܬܐ ܛܪܝܦܘܢ ܠܡܗܠܟܘ ܒܐܪܥܐ ܕܝܗܘܕ ܐܝܟ ܕܢܥܛܝܗ ܘܐܙܠ ܒܐܘܪܚܐ
ܕܥܕܘܪܐ ܘܫܡܥܘܢ ܘܡܫܪܝܬܗ ܩܕܡ ܗܘܐ ܠܗ ܠܟܠ ܐܬܪ ܕܐܙܠ ܗܘܐ
21 ܝܬ̈ܒܝ ܡܪܕܐ ܕܝܢ ܫܕܪܘ ܠܘܬ ܛܪܝܦܘܢ ܐܝ̈ܙܓܕܐ ܕܢܐܬܐ ܠܘܬܗܘܢ ܚܦܝܛܐܝܬ ܡܕܒܪܝܬܐ
ܘܕܢܫܕܪ ܠܗܘܢ ܐܣܢܐ
22 ܘܛܝܒ ܛܪܝܦܘܢ ܟܠܗܘܢ ܦܪ̈ܫܘܗܝ ܕܢܐܬܐ ܒܗܘ ܠܠܝܐ ܘܗܘܐ ܬܠܓܐ ܪܒܐ ܘܠܐ ܐܫܟܚ ܕܢܐܬܐ
ܡܛܠ ܬܠܓܐ ܘܫܩܠ ܘܐܬܐ ܠܓܠܥܕ
23 ܟܕ ܕܝܢ ܡܛܝ ܛܪܝܦܘܢ ܠܒܣܩ̈ܡܐ ܩܛܠܗ ܠܝܘܢܬܢ ܘܐܬܩܒܪ ܬܡܢ
24 ܘܗܦܟ ܛܪܝܦܘܢ ܘܐܙܠ ܠܐܪܥܗ
25 ܘܫܕܪ ܫܡܥܘܢ ܘܫܩܠ ܓܪ̈ܡܘܗܝ ܕܝܘܢܬܢ ܐܚܘܗܝ ܘܩܒܪܗ ܒܡܘܪܥܝܡ ܒܡܕܝܢܬܐ ܕܐܒܗܘܗܝ
26 ܘܐܬܐܒܠܘ ܘܒܟܘ ܥܠܘܗܝ ܟܠܗ ܐܝܣܪܐܝܠ ܝܘ̈ܡܬܐ ܣܓ̈ܝܐܐ
27 ܘܒܢܐ ܫܡܥܘܢ ܠܥܠ ܡܢ ܩܒܪܐ ܕܐܒܘܗܝ ܘܕܐܚ̈ܘܗܝ ܘܪܡܪܡܗ ܒܚܙܬܗ ܒܟܐ̈ܦܐ ܦܠܝܚ̈ܬܐ
ܕܓ̈ܠܝܦܢ ܡܢ ܬܪܝܗܘܢ ܓܒ̈ܝܗܝܢ
28 ܘܐܩܝܡ ܫܒܥ ܢܦܫ̈ܢ ܚܕܐ ܠܘܩܒܠ ܚܕܐ ܠܐܒܘܗܝ ܘܠܐܡܗ ܘܠܐܪܒܥܬܝܗܘܢ ܐܚܘ̈ܗܝ
29 ܘܥܒܕ ܡܐܟ̈ܢܘܣ ܘܐܩܝܡ ܠܗܝܢ ܐܣ̈ܛܘܢܐ ܪ̈ܘܪܒܐ ܘܓܠܦ ܥܠ ܐܣ̈ܛܘܢܐ ܟܠ ܡܐ̈ܢܝ ܙܝܢܐ
ܕܩܪܒܐ ܠܫܡܐ ܕܠܥܠܡ ܘܥܠ ܓܢܒ ܡܐ̈ܢܝ ܙܝܢܐ ܥܒܕ ܐ̈ܠܦܐ ܓܠܝ̈ܦܬܐ ܘܪܡܪܡ ܕܗ̈ܘܝ
ܡܬ̈ܚܙܝܢ ܠܟܠ ܢ̈ܚܬܝ ܝܡܐ
30 ܗܢܐ ܩܒܪܐ ܕܥܒܕ ܫܡܥܘܢ ܒܡܘܪܥܝܡ ܥܕܡܐ ܠܝܘܡܢܐ
31 ܛܪܝܦܘܢ ܕܝܢ ܡܗܠܟ ܗܘܐ ܒܢܟܠܐ ܥܡ ܐܢܛܝܟܘܣ ܡܠܟܐ ܪܒܐ ܘܩܛܠܗ
32 ܘܐܡܠܟ ܚܠܦܘܗܝ ܘܩܛܪ ܬܓܐ ܕܐܣܝܐ ܘܥܒܕ ܡܚܘܬܐ ܪܒܬܐ ܒܐܪܥܐ
33 ܘܒܢܐ ܫܡܥܘܢ ܚܣ̈ܢܝܗ ܕܝܗܘܕܐ ܘܐܚܕܪ ܒܡ̈ܓܕܠܐ ܪ̈ܡܐ ܘܒܫܘܪ̈ܐ ܪ̈ܘܪܒܐ ܘܒܬܪ̈ܥܐ
ܘܒܡ̈ܘܟܠܐ ܘܣܡ ܐܣܢܐ ܒܚ̈ܣܢܐ
34 ܘܓܒܐ ܫܡܥܘܢ ܓܒܪ̈ܐ ܘܫܕܪ ܠܘܬ ܕܡܛܪܝܘܣ ܡܠܟܐ ܠܡܥܒܕ ܫܘܒܩܢܐ ܠܐܪܥܐ ܡܛܠ ܕܟܠܗܘܢ
ܣܘܥܪ̈ܢܘܗܝ ܕܛܪܝܦܘܢ ܚܛܘܦܝܐ ܐܝܬܝܗܘܢ ܗܘܘ
35 ܘܫܕܪ ܕܡܛܪܝܘܣ ܡܠܟܐ ܐܝܟ ܗܠܝܢ ܡ̈ܠܐ ܘܟܬܒ ܠܗ ܥܢܝܢܐ ܒܐܓܪܬܐ ܗܟܢܐ
36 ܕܡܛܪܝܘܣ ܡܠܟܐ ܠܫܡܥܘܢ ܪܒ ܟܗ̈ܢܐ ܘܪܚܡܐ ܕܡܠܟܐ ܘܠܣ̈ܒܐ ܘܠܥܡܐ ܕܝܗ̈ܘܕܝܐ ܫܠܡ
37 ܟܠܝܠܐ ܕܕܗܒܐ ܘܫܠܝܚܘܬܐ ܕܫܕܪܬܘܢ ܠܢ ܩܒܠܢ ܘܥܬܝܕܝܢ ܐܢܚܢܢ ܠܡܥܒܕ ܠܟܘܢ ܫܠܡܐ
ܪܒܐ ܘܕܢܟܬܘܒ ܠܐܝܠܝܢ ܕܥܒܝܕܝܢ ܥܠ ܨܒܘ̈ܬܐ ܕܢܫܒܩܘܢ ܠܟܘܢ ܫܩ̈ܠܐ
38 ܘܟܠ ܕܫܠܚܢ ܠܟܘܢ ܩܝܡ ܘܚܣ̈ܢܐ ܕܒܢܝܬܘܢ ܕܝܠܟܘܢ ܢܗܘܘܢ
39 ܘܫܒܩܝܢ ܐܢܚܢܢ ܕܝܢ ܐܦ ܚܛܗ̈ܐ ܘܣ̈ܟܠܘܬܐ ܕܥܕܡܐ ܠܝܘܡܢܐ ܘܟܠܝܠܐ ܗܘ ܕܚܝܒܝܢ
ܗܘܝܬܘܢ ܘܟܠ ܡܢ ܕܝܗܒ ܗܘܐ ܡܟܣܐ ܒܐܘܪܫܠܡ ܡܟܝܠ ܠܐ ܢܗܘܐ ܝܗܒ
40 ܘܟܠ ܡܢܘ ܡܢ ܕܝܠܟܘܢ ܕܨܒܝܢ ܕܢܬܟܬܒܘܢ ܥܡ ܕܝܠܢ ܢܬܟܬܒܘܢ ܘܢܗܘܐ ܒܝܢܬܢ ܫܠܡܐ
41 ܒܫܢܬ ܡܐܐ ܘܫܒܥܝܢ ܐܬܪܝܡ ܢܝܪܐ ܕܥܡ̈ܡܐ ܡܢ ܐܝܣܪܝܠ
42 ܘܫܪܝܘ ܥܡܐ ܟܬܒܝܢ ܘܫܩܠܝܢ ܘܝܗܒܝܢ ܒܫܢܬܐ ܩܕܡܝܬܐ ܒܫܡܗ ܕܫܡܥܘܢ ܪܒ ܟ̈ܗܢܐ ܪܒܐ
ܘܪܫܐ ܘܡܕܒܪܢܐ ܕܝܗ̈ܘܕܝܐ
43 ܒܗܢܘܢ ܝܘ̈ܡܬܐ ܝܬܒ ܫܡܥܘܢ ܥܠ ܥܐܙܐ ܘܚܕܪܗ ܒܡܫܪܝܬܐ ܘܥܒܕ ܡܓ̈ܕܠܐ ܕܩܝܣܐ ܥܫ̈ܝܢܐ
ܘܩܪܒ ܠܫܘܪܐ ܕܡܕܝܢܬܐ ܘܗܓܡ ܚܕ ܡܓܕܠܐ ܘܐܚܕܗ ܠܡܕܝܢܬܐ
44 ܘܫܘܪܘ ܘܢܦܩܘ ܡܢ ܓܘ ܡܓ̈ܕܠܐ ܕܩܝܣܐ ܓܒܪ̈ܐ ܕܚܝܠܐ ܘܢܚܬܘ ܠܡܕܝܢܬܐ ܘܗܘܐ ܙܘܥܐ
ܪܒܐ ܒܓܘ ܡܕܝܢܬܐ
45 ܘܣܠܩܘ ܒ̈ܢܝ ܡܕܝܢܬܐ ܥܡ ܢܫ̈ܝܗܘܢ ܘܒܢ̈ܝܗܘܢ ܟܕ ܡܣܕܩܝܢ ܢܚ̈ܬܝܗܘܢ ܘܓܥܘ ܒܩܠܐ
ܪܡܐ ܘܒܥܘ ܡܢ ܫܡܥܘܢ ܕܢܬܠ ܠܗܘܢ ܝܡܝܢܐ
46 ܘܐܡܪܘ ܠܗ ܠܐ ܬܥܒܕ ܠܢ ܐܝܟ ܒܝܫܘܬܢ ܐܠܐ ܐܝܟ ܛܝܒܘܬܟ
47 ܘܫܒܩ ܐܢܘܢ ܫܡܥܘܢ ܘܠܐ ܐܩܪܒ ܥܡܗܘܢ ܘܐܦܩ ܐܢܘܢ ܡܢ ܡܕܝܢܬܐ ܘܕܟܝ ܒܬ̈ܐ ܐܝܟܐ
ܕܐܝܬ ܗܘܐ ܦܬܟܪ̈ܐ ܘܗܟܢܐ ܥܠ ܠܗ ܟܕ ܡܫܒܚ ܘܡܒܪܟ
48 ܘܐܦܩ ܡܢܗ ܟܠܗ ܛܡܐܘܬܐ ܘܐܘܬܒ ܬܡܢ ܓܒܪ̈ܐ ܐܝܠܝܢ ܕܡܨܛܒܝܢ ܒܢܡܘܣܐ ܘܒܢܐ ܒܗ ܚܣܢܐ
ܘܥܒܕ ܠܗ ܒܗ ܒܝܬܐ
49 ܝܬ̈ܒܝ ܡܪܕܐ ܕܝܢ ܕܒܐܘܪܫܠܡ ܡܬܟܠܝܢ ܗܘܘ ܠܡܥܠ ܘܠܡܦܩ ܘܠܡܙܒܢ ܘܠܡܙܒܢܘ ܘܟܦܢܘ
ܣܓܝ ܘܡܝܬܘ ܡܢܗܘܢ ܣܓ̈ܝܐܐ ܡܢ ܟܦܢܐ
50 ܘܒܥܘ ܡܢ ܫܡܥܘܢ ܕܢܬܠ ܠܗܘܢ ܝܡܝܢܐ ܘܝܗܒ ܠܗܘܢ ܘܐܦܩ ܐܢܘܢ ܡܢ ܬܡܢ ܘܕܟܝܗ ܠܒܝܬ
ܡܪܕܐ ܡܢ ܟܠܗ ܛܡܐܘܬܐ
51 ܘܥܠܘ ܠܒܝܬ ܡܪܕܐ ܒܥܣܪܝܢ ܘܬܠܬܐ ܒܝܪܚܐ ܕܬܪܝܢ ܒܫܢܬ ܡܐܐ ܘܫܒܥܝܢ ܘܚܕܐ ܒܚܕܘܬܐ
ܘܒܬܫܒܚ̈ܬܐ ܘܒܐ̈ܘܫܥܢܐ ܘܒܩܝܬܪ̈ܐ ܘܒܟܢܪ̈ܐ ܡܛܠ ܕܐܬܬܒܪ ܒܥܠܕܒܒܐ ܪܒܐ ܡܢ ܐܝܣܪܐܝܠ
ܘܫܠܝ ܢܘܟܪܝܐ ܡܢ ܕܠܡܩܪܒܘ ܥܡ ܐܝܣܪܐܝܠ
52 ܘܐܩܝܡܘ ܕܗܘܘ ܥܒܕܝܢ ܠܗ ܠܗܢܐ ܝܘܡܐ ܒܟܠ ܫܢܐ ܘܫܢܐ ܒܒܘܣܡܐ ܘܒܚܕܘܬܐ
53 ܘܐܥܫܢܘ ܠܛܘܪܐ ܕܗܝܟܠܐ ܕܥܠ ܓܢܒ ܒܝܬ ܡܪܕܐ ܘܥܡܪ ܗܘܐ ܬܡܢ ܫܡܥܘܢ ܗܘ ܘܒ̈ܢܝ ܒܝܬܗ
ܥܡܗ
54 ܘܚܙܐ ܫܡܥܘܢ ܠܝܘܚܢܢ ܒܪܗ ܕܓܢܒܪ ܗܘ ܘܐܩܝܡܗ ܡܕܒܪܢܐ ܕܟܘܠܗܘܢ ܚ̈ܝܠܐ ܘܥܡܪ ܗܘ
ܒܓܙܝܪܐ

Chapter 14

1 ܘܒܫܢܬ ܡܐܐ ܘܫܒܥܝܢ ܘܬܪ̈ܬܝܢ ܟܢܫ ܕܡܛܪܝܘܣ ܠܚܝܠܗ ܘܐܙܠ ܠܡܕܝ ܕܢܟܢܫ ܠܗ ܚܝܠܐ
ܘܢܩܪܒ ܥܡ ܛܪܝܦܘܢ
2 ܘܫܡܥ ܐܪܣܩ ܡܠܟܐ ܕܦܪܣ ܘܕܡܕܝ ܕܐܬܐ ܕܡܛܪܝܘܣ ܠܬܚܘ̈ܡܘܗܝ ܘܫܕܪ ܚܕ ܡܢ ܪ̈ܘܪܒܢܘܗܝ
ܕܢܐܚܕܝܘܗܝ ܟܕ ܚܝ
3 ܘܐܙܠ ܘܡܚܗ ܠܡܫܪܝܬܗ ܕܕܡܛܪܝܘܣ ܘܐܚܕܗ ܘܐܝܬܝܗ ܠܘܬ ܐܪܣܩ ܘܐܪܡܝܗ ܒܝܬ ܐܣܝܪ̈ܐ
4 ܘܫܠܝܬ ܘܐܬܬܢܝܚܬ ܐܪܥܐ ܟܠܗܘܢ ܝܘ̈ܡܬܗ ܕܫܡܥܘܢ ܘܥܒܕ ܛܒ̈ܬܐ ܠܥܡܗ ܘܫܦܪ ܠܗܘܢ
ܫܘܠܛܢܗ ܘܬܫܒܘܚܬܗ ܟܠܗܘܢ ܝܘ̈ܡܬܗ
5 ܘܥܡ ܟܠܗ ܬܫܒܘܚܬܗ ܫܩܠ ܠܝܘܦܐ ܠܠܡܐܢܐ ܘܥܒܕ ܡܥܠܢܐ ܠܐ̈ܠܦܐ ܕܝܡܐ
6 ܘܐܦܬܝ ܘܐܘܪܒ ܬܚܘ̈ܡܐ ܕܥܡܗ ܘܐܚܕܗ ܠܟܠܗ ܐܪܥܗܘܢ
7 ܘܟܢܫ ܫܒܝܬܐ ܣܓܝܐܬܐ ܘܐܫܬܠܛ ܥܠ ܓܙܝܪܐ ܘܥܠ ܒܝܬ ܫܘܪ̈ܐ ܘܥܠ ܒܝܬ ܡܪܕܐ ܘܥܛܐ
ܘܐܪܝܡ ܡܢܗܘܢ ܟܘܠܗ ܛܡܐܘܬܐ ܘܠܐ ܐܝܬ ܗܘܐ ܕܩܐܡ ܠܩܘܒܠܗ
8 ܘܥܡܪܝܢ ܗܘܘ ܘܦܠܚܝܢ ܐܪܥܗܘܢ ܒܫܠܡܐ ܘܐܪܥܐ ܝܗܒܐ ܗܘܬ ܥ̈ܠܠܬܗ ܘܐܝ̈ܠܢܐ ܕܐܪܥܐ
ܦܐܪ̈ܝܗܘܢ
9 ܣܒ̈ܐ ܒܫܘ̈ܩܐ ܝܬܒܝܢ ܗܘܘ ܘܟܠܗܘܢ ܥܠ ܛܒ̈ܬܐ ܡܬܡܠܟܝܢ ܗܘܘ ܘܥ̈ܠܝܡܐ ܐܬܟܣܝܘ
ܬܫܒܘܚܬܐ ܘܠܐ ܡܐ̈ܢܐ ܕܩܪܒܐ
10 ܝܗܒ ܬܘܪܣܝܐ ܠܡܕܝ̈ܢܬܐ ܘܐܥܫܢ ܐܢܝܢ ܒܡܐ̈ܢܝ ܚܣ̈ܢܐ ܥܕܡܐ ܕܐܫܬܡܗ ܫܡܐ ܕܬܫܒܘܚܬܗ
ܒܟܠܗܘܢ ܣܘ̈ܦܝܗ ܕܐܪܥܐ
11 ܘܥܒܕ ܫܠܡܐ ܒܐܪܥܐ ܘܐܬܒܣܡ ܐܝܣܪܝܠ ܒܘܣܡܐ ܪܒܐ
12 ܘܝܬܒܘ ܐܢܫ ܬܚܝܬ ܓܘ̈ܦܢܘܗܝ ܘܬܚܝܬ ܬܐܢ̈ܘܗܝ ܘܠܐ ܐܝܬ ܗܘܐ ܕܡܕܠܚ ܠܗܘܢ
13 ܘܐܬܓܡܪܘ ܘܐܬܛܠܩܘ ܡܢܗܘܢ ܒܥ̈ܠܕܒܒܐ ܘܩܪ̈ܒܬܢܐ ܡܢ ܐܪܥܐ ܘܐܦ ܡ̈ܠܟܐ ܐܬܬܒܪܘ
ܒܗܢܘܢ ܝܘ̈ܡܬܐ
14 ܘܫܪܪ ܘܚܝܠ ܠܟܠܗܘܢ ܡܣ̈ܟܢܐ ܕܥܡܗ ܘܥܛܐ ܘܐܪܝܡ ܟܘܠ ܪܘܫܥܐ ܘܥܘܠܐ ܘܒܝܫܬܐ ܘܢܡܘܣܐ
ܦܩܕ
15 ܘܩܘܕܫܐ ܫܒܚ ܘܐܣܓܝ ܡ̈ܐܢܐ ܕܒܝܬ ܡܩܕܫܐ
16 ܘܫܡܥܘ ܒܢ̈ܝ ܪܗܘܡܐ ܕܡܝܬ ܝܘܢܬܢ ܐܦ ܠܐܣܦܪ̈ܛܝܐ ܐܫܬܡܥ ܘܐܬܬܥܝܩܘ ܥܩܬܐ ܪܒܬܐ
17 ܟܕ ܕܝܢ ܫܡܥܘ ܕܫܡܥܘܢ ܐܚܘܗܝ ܗܘܐ ܚܠܦܘܗܝ ܪܒ ܟܗ̈ܢܐ ܘܐܚܕ ܐܪܥܐ ܘܡܕܝ̈ܢܬܐ ܘܟܠ
ܕܒܗܝܢ
18 ܟܬܒܘ ܠܗ ܒܦܢܩܝܬܐ ܕܢܚܫܐ ܠܡܚܕܬܘ ܠܘܬܗ ܪܚܡܘܬܐ ܘܥܘܕܪܢܐ ܕܐܩܝܡܘ ܥܡ ܝܗܘܕܐ ܘܥܡ
ܝܘܢܬܢ ܐܚ̈ܘܗܝ
19 ܘܐܬܩܪܝ ܩܕܡ ܟܢܫܐ ܒܐܘܪܫܠܡ
20 ܘܗܢܐ ܗܘ ܦܚܡܗ ܕܐܓܪܬܐ ܕܫܕܪܘ ܐܣܦܪ̈ܛܝܐ ܪ̈ܫܐ ܕܐܣܦܪ̈ܛܝܐ ܘܡܕܝ̈ܢܬܐ ܠܫܡܥܘܢ ܪܒ
ܟܗ̈ܢܐ ܪܒܐ ܘܠܣܒ̈ܐ ܘܠܟܗ̈ܢܐ ܘܠܫܪܟܐ ܕܥܡܐ ܕܝܗ̈ܘܕܝܐ ܐܚ̈ܝܢ ܫܠܡ
21 ܣܒ̈ܐ ܕܐܫܬܕܪܘ ܠܘܬܢ ܐܘܕܥܘܢ ܥܠ ܫܠܡܐ ܕܐܝܬ ܠܘܬܟܘܢ ܘܥܠ ܐܝܩܪܟܘܢ ܘܥܠ
ܬܫܒܘܚܬܟܘܢ ܘܚܕܝܢ ܣܓܝ ܒܡܐܬܝܬܗܘܢ
22 ܘܟܬܒܢ ܟܠ ܡܕܡ ܕܐܬܐܡܪ ܡܢܗܘܢ ܒܝܬ ܒܘܠܐ ܕܥܡܢ ܗܟܢܐ ܝܘܡܢܝܘܣ ܒܪ ܐܢܛܝܟܘܣ
ܘܐܢܛܝܦܛܪܘܣ ܒܪ ܐܝܣܘܢ ܣܒ̈ܐ ܕܝܗ̈ܘܕܝܐ ܐܬܘ ܠܘܬܢ ܕܢܚܕܬܘܢ ܪܚܡܘܬܐ ܕܨܐܕܝܢ
23 ܘܫܦܪ ܠܥܡܐ ܕܢܩܒܠ ܡܢܗܘܢ ܪܚܡܘܬܐ ܘܩܒܠܘ ܐܢܘܢ ܠܓܒܪ̈ܐ ܒܬܫܒܘܚܬܐ ܘܣܡܘ ܦܚܡܐ
ܕܐܓܪ̈ܬܗܘܢ ܒܝܬ ܓܙܐ ܕܟܬ̈ܒܐ ܕܢܗܘܝܢ ܠܥܡܐ ܕܐܣܦܪ̈ܛܝܐ ܠܕܘܟܪܢܐ ܦܚܡܗܝܢ ܕܝܢ ܕܗܠܝܢ
ܘܥܢܝܢܗܝܢ ܟܬܒܘ ܠܫܡܥܘܢ ܪܒ ܟܗ̈ܢܐ
24 ܡܢ ܒܬܪ ܕܝܢ ܗܠܝܢ ܫܕܪ ܫܡܥܘܢ ܠܝܘܡܢܝܘܣ ܠܪܗܘܡܐ ܟܕ ܐܝܬ ܥܠܘܗܝ ܡܓܢܐ ܪܒܬܐ
ܕܕܗܒܐ ܕܐܠܦ ܡܢܝܢ ܠܡܩܡܘ ܥܡܗܘܢ ܥܘܕܪܢܐ
25 ܟܕ ܫܡܥ ܕܝܢ ܥܡܐ ܗܠܝܢ ܡ̈ܠܐ ܐܡܪܘ ܡܢܐ ܛܝܒܘܬܐ ܢܦܪܥܝܘܗܝ ܠܫܡܥܘܢ ܪܒ ܟܗ̈ܢܐ
ܘܠܒܢ̈ܘܗܝ ܀܀܀
26 ܐܬܚܝܠܘ ܓܝܪ ܗܘ ܘܐܚ̈ܘܗܝ ܘܟܠܗ ܒܝܬ ܐܒܘܗܝ ܘܐܩܪܒܘ ܥܡ ܒܥ̈ܠܒܒܘܗܝ ܕܐܝܣܪܝܠ
ܘܕܚܩܘ ܐܢܘܢ ܡܢܗܘܢ ܘܐܝܪܬܘ ܐܢܘܢ ܘܐܩܝܡܘ ܠܫܡܥܘܢ ܚܐܪܘܬܐ ܘܟܬܒܘ ܒܦܢܩܝܬܐ ܕܢܚܫܐ
ܘܣܡܘ ܥܠ ܐܣܛܘܢܐ ܒܛܘܪܐ ܕܨܗܝܘܢ
27 ܘܗܢܘ ܦܚܡܗ ܕܟܬܒܐ ܒܬܡܢܥܣܪܐ ܒܐܝܠܘܠ ܒܫܢܬ ܡܐܐ ܘܫܒܥܝܢ ܘܬܪ̈ܬܝܢ ܗܕܐ ܫܢܬܐ ܕܬܠܬ
ܠܫܡܥܘܢ ܪܒ ܟܗ̈ܢܐ ܪܒܐ
28 ܒܐܝܣܪܝܠ ܒܟܢܘܫܬܐ ܪܒܬܐ ܕܟܗ̈ܢܐ ܘܕܥܡܐ ܘܪ̈ܫܝ ܥܡܐ ܘܕܣ̈ܒܐ ܕܐܪܥܐ ܐܘܕܥܢܟܘܢ
29 ܡܛܠ ܕܣܓܝ ܙܒܢ̈ܬܐ ܗܘܘ ܩܪ̈ܒܐ ܒܐܪܥܐ ܫܡܥܘܢ ܕܝܢ ܒܪܗ ܕܡܬܝܬܐ ܡܢ ܒܢܘܗܝ ܕܝܘܢܕܒ
ܘܐܚܘ̈ܗܝ ܐܫܠܡܘ ܢܦܫ̈ܬܗܘܢ ܠܩܢܕܝܢܘܣ ܘܩܡܘ ܠܘܩܒܠ ܒܥܠܕܒ̈ܒܐ ܕܥܡܗܘܢ ܕܐܝܟܢܐ ܢܩܘܡ
ܢܡܘܣܗܘܢ ܘܒܝܬ ܡܩܕܫܗܘܢ ܘܒܬܫܒܘܚܬܐ ܪܒܬܐ ܫܒܚܘܗܝ ܠܥܡܗܘܢ
30 ܘܟܢܫ ܝܘܢܬܢ ܠܥܡܗ ܘܗܘܐ ܠܗܘܢ ܪܒ ܟܗ̈ܢܐ ܘܐܬܟܢܫ ܠܘܬ ܥܡܗ
31 ܘܐܬܚܫܒܘ ܒܥܠܕܒܒܝܗܘܢ ܠܡܐܬܐ ܠܐܪܥܗܘܢ ܕܢܓܡܪܘܢܗ ܘܠܡܘܫܛܘ ܐܝܕܐ ܥܠ ܒܝܬ ܡܩܕܫܗܘܢ
32 ܗܝܕܝܢ ܩܡ ܫܡܥܘܢ ܘܐܩܪܒ ܥܠ ܐܦܝ̈ ܥܡܗ ܘܐܦܩ ܢܦܩܬܐ ܣܓܐܬܐ ܡܢ ܕܝܠܗ ܘܝܗܒ ܙܝܢܐ
ܠܓܒܪ̈ܐ ܕܚܝܠܐ ܒ̈ܢܝ ܥܡܗ ܘܝܗܒ ܠܗܘܢ ܡܘܗܒ̈ܬܐ
33 ܘܐܥܫܢ ܡܕܝ̈ܢܬܐ ܕܝܗܘܕܐ ܘܠܒܝܬ ܫܘܪ̈ܐ ܕܥܠ ܬܚ̈ܘܡܝܗ ܕܝܗܘܕܐ ܐܝܟܐ ܕܣܝܡ ܗܘܐ ܡܢ
ܩܕܝܡ ܙܝܢܐ ܕܡܕܝ̈ܢܬܐ ܘܐܩܝܡ ܬܡܢ ܢܛܘܪ̈ܐ ܓܒܪ̈ܐ ܝܗ̈ܘܕܝܐ
34 ܘܐܥܫܢ ܒܚܣ̈ܢܐ ܠܝܘܦܐ ܕܥܠ ܝܡܐ ܘܠܓܙܪ ܕܥܠ ܬܚܘܡܐ ܕܙܘܛܘܣ ܐܝܟܐ ܕܥܡܪܝܢ ܗܘܘ
ܠܘܩܕܡ ܒܥܠܕܒ̈ܒܐ ܘܐܥܡܪ ܬܡܢ ܝܗܘ̈ܕܝܐ ܘܟܠܡܕܡ ܕܐܙܠ ܗܘܐ ܠܗܘܢ ܠܬܘܪܣܝܐ ܘܠܩܘܝܡܐ ܣܡ
ܠܗܘܢ ܬܡܢ
35 ܘܚܙܐ ܥܡܐ ܥܒ̈ܕܘܗܝ ܕܫܡܥܘܢ ܘܬܫܒܘܚܬܐ ܕܨܒܐ ܗܘܐ ܠܡܥܒܕ ܠܥܡܗ ܘܣܡܘܗܝ ܠܗܘܢ
ܡܕܒܪܢܐ ܘܪܒ ܟܗ̈ܢܐ ܡܛܠ ܕܗܘ ܗܠܝܢ ܟܠܗܝܢ ܥܒܕ ܗܘܐ ܘܙܕܝܩܘܬܐ ܘܗܝܡܢܘܬܐ ܕܢܛܪ ܠܥܡܗ
ܘܒܟܠܡܕܡ ܕܐܝܬ ܨܒܐ ܕܢܪܡܪܗ ܠܥܡܗ
36 ܘܒܝܘ̈ܡܬܗ ܬܩܢܬ ܐܘܪܚܐ ܒܐܝܕܗ ܕܢܓܡܪ ܠܥ̈ܡܡܐ ܡܢ ܐܪܥܗܘܢ ܘܠܐܝܠܝܢ ܕܐܝܬ ܗܘܘ
ܒܡܕܝܢܬܗ ܕܕܘܝܕ ܒܐܪܫܠܡ ܐܦ ܠܗܘܢ ܥܛܐ ܘܐܪܝܡ ܐܢܘܢ ܡܢ ܬܡܢ ܗܢܘܢ ܕܥܒܕܘ ܠܢܦܫܗܘܢ
ܡܪܕܐ ܡܢ ܐܝܟܐ ܕܢܦܩܝܢ ܗܘܘ ܘܡܛܡܐܝܢ ܚܕܪ̈ܝ ܒܝܬ ܡܩܕܫܐ ܘܥܒܕܝܢ ܗܘܘ ܡܚܘܬܐ ܪܒܬܐ
ܒܝܬ ܡܩܕܫܐ
37 ܘܐܥܡܪ ܒܗ ܫܡܥܘܢ ܓܒܪ̈ܐ ܝܗܘ̈ܕܝܐ ܘܐܥܫܢܗ ܒܚܣ̈ܢܐ ܘܢܗܘܐ ܒܝܬ ܡܪܕܐ ܠܡܕܝܢܬܐ
ܘܠܐܬܪܐ ܘܐܪܝܡ ܘܥܠܝ ܫܘܪܗ ܕܐܘܪܫܠܡ
38 ܘܕܡܛܪܝܘܣ ܡܠܟܐ ܐܩܝܡ ܠܗ ܠܫܡܥܘܢ ܪܒܘܬ ܟܗܢܘܬܐ
39 ܘܥܒܕܗ ܡܢ ܪ̈ܚܡܘܗܝ ܕܡܠܟܐ ܘܫܒܚܗ ܒܬܫܒܘܚܬܐ ܪܒܬܐ
40 ܐܫܬܡܥ ܓܪ ܕܐܬܩܪܝܘ ܝܗܘ̈ܕܝܐ ܡܢ ܪ̈ܗܘܡܝܐ ܐܚ̈ܐ ܘܪ̈ܚܡܐ ܘܡܥܕܪ̈ܢܐ ܘܕܐܪܥܘ
ܠܐܝܙܓܕܘ̈ܗܝ ܕܫܡܥܘܢ ܒܬܫܒܘܚܬܐ
41 ܘܕܨܒܘ ܝܗܘ̈ܕܝܐ ܘܟܗ̈ܢܐ ܕܢܗܘܐ ܡܕܒܪܢܐ ܘܪܒ ܟܗ̈ܢܐ ܠܥܠܡ ܥܕܡܐ ܕܢܩܘܡ ܢܒܝܐ
ܡܗܝܡܢܐ
42 ܘܕܗܘ ܢܗܘܐ ܠܗܘܢ ܡܕܒܪܢܐ ܘܢܐܨܦ ܕܒܝܬ ܡܩܕܫܐ ܘܠܡܩܡܘ ܐܢܘܢ ܥܠ ܥܒ̈ܕܝܗܘܢ ܘܥܠ
ܙܝܢܗܘܢ ܘܥܠ ܚܣܢ̈ܝܗܘܢ
43 ܘܕܢܗܘܐ ܝܨܦ ܥܠ ܒܝܬ ܡܩܕܫܐ ܘܕܗܘܘ ܡܫܬܡܥܝܢ ܠܗ ܟܠܢܫ ܘܕܗܘܘ ܡܬܟܬܒܝܢ ܒܫܡܗ
ܟܠܗܘܢ ܟܬܒ̈ܐ ܕܡܣܒܐ ܘܕܡܬܠܐ ܕܒܐܪܥܗ ܘܕܢܗܘܐ ܡܟܣܝ ܐܪ̈ܓܘܢܐ ܘܕܗܒܐ
44 ܘܠܐ ܢܗܘܐ ܫܠܝܛ ܠܐ ܠܟܗ̈ܢܐ ܘܠܐ ܠܐܢܫ ܡܢ ܥܡܐ ܕܢܫܪܐ ܚܕܐ ܡܢ ܗܠܝܢ ܐܘ ܕܢܩܘܡ
ܠܘܩܒܠ ܟܠ ܦܘܩܕܢܘ̈ܗܝ ܐܘ ܕܢܥܒܕ ܨܒܘ ܐܢܫ ܒܠܥܕܘܗܝ ܘܕܢܗܘܐ ܡܟܣܝ ܐܪ̈ܓܘܢܐ ܘܣܝܗ
ܦܝܒܠܐ ܕܕܗܒܐ
45 ܟܠ ܕܢܥܒܪ ܐܘ ܕܢܫܪܐ ܚܕܐ ܡܢ ܗܠܝܢ ܢܗܘܐ ܡܚܝܒ
46 ܘܐܨܛܒܝ ܟܠܗ ܥܡܐ ܕܗܠܝܢ ܟܠܗܝܢ ܢܗܘܝܢ ܠܫܡܥܘܢ ܘܕܢܥܒܕܘܢ ܐܝܟ ܗܠܝܢ ܦܬܓܡ̈ܐ
47 ܘܩܒܠ ܫܡܥܘܢ ܘܐܛܨܒܝ ܕܢܗܘܐ ܪܒ ܟܗ̈ܢܐ ܘܡܕܒܪܢܐ ܘܪܝܫ ܥܡܐ ܕܝܗܘ̈ܕܝܐ ܘܕܟܗ̈ܢܐ
ܘܝܨܘܦܐ ܕܟܠܗܘܢ
48 ܘܐܡܪܘ ܕܢܬܟܬܒ ܗܢܐ ܟܬܒܐ ܒܦܢܩܝܬܐ ܕܢܚܫܐ ܘܢܣܝܡܘܢ ܐܢܝܢ ܒܝܬ ܡܩܕܫܐ ܒܐܬܪܐ
ܐܝܕܝܥܐ


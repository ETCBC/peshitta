Chapter 1

0 ܬܘܒ ܬܫܒܘܚܬܐ ܩܕܡܝܬܐ ܕܡܘܫܐ
1 ܗܝ̇ܕܝܢ ܫܒ̇ܚܘ ܡܘܫܐ ܘܒ̈ܢܝ ܐܝܣܪܝܠ. ܬܫܒܘ̣ܚܬܐ ܗܕܐ ܠܡ̇ܪܝܐ ܘܐܡܪܘ. ܢܫܒܚ
ܠܡܪܝܐ ܓܐܝܐ. ܕܐܬܓ̇ܐܝ ܥ̇ܠ ܪ̈ܟܫܐ ܘܪ̈ܟܒܝܗܘܢ ܐܪܡ̣ܝ ܒܝܡܐ
2 ܬܩܝܦܐ ܘܡܫܒܚܐ. ܕܢܚ ܡܪܝܐ ܘܗܘ̣ܐ ܠܢ ܦܪܘܩܐ. ܗ̇ܢܘ ܐ̇ܠܗܝ ܐ̇ܫܒܚܝܘܗܝ. ܐܠܗܗ
ܕܐܒܝ ܐ̇ܪܡܪܡܝܘܗܝ
3 ܡܪܝܐ ܓܢܒܪܐ ܘܩܪܒܬܢܐ ܡܪܝܐ ܫܡܗ
4 ܡܪ̈ܟܒܬܗ ܕܦܪܥܘܢ ܘܚܝܠܗ ܫ̣ܕܐ ܒܝܡܐ. ܘܓܒ̈ܝܐ ܕܓܢܒܪ̈ܘܗܝ ܛ̇ܒܥ ܒܝ̇ܡܐ ܕܣܘܦ
5 ܬܗ̈ܘܡܐ ܟܣ̇ܝܘ ܐܢܘܢ ܢܚ̣ܬܘ ܠܥܘܡܩܐ ܘܛܒܥ̣ܘ ܐܝܟ ܟܐ̈ܦܐ
6 ܝܡܝܢܟ ܡܪܝܐ ܗܕܝܪܐ ܒܚܝܠܐ. ܝܡܝܢܟ ܡܪܝܐ ܬܒ̣ܪܬ ܠܒܥܠܕܒܒ̈ܝܟ
7 ܘܒܣܘܓܐܐ ܕܬܘܩܦܟ ܣ̇ܚܦ̣ܬ ܠܣ̈ܢܐܝܟ ܫ̣ܕܪܬ ܪܘܓܙܟ. ܘܐܟ̣ܠ ܐܢܘܢ ܐܝܟ ܕܠܚܒܬܐ
8 ܒܪܘܚܐ ܕܐ̈ܦܝܟ ܐܬ̇ܥܪܡܘ ܡ̈ܝܐ. ܘܩ̣ܡܘ ܐܝܟ ܕܒܙ̈ܩܐ ܪ̈ܕܝܐ. ܩ̣ܦܘ ܬܗ̈ܘܡܐ ܒܠܒܗ
ܕܝܡܐ
9 ܐܡ̣ܪ ܒܥܠܕܒܒܐ ܐܪܕܘܦ ܘܐ̇ܕܪܟ ܘܐ̇ܦܠܓ ܒܙܬܐ. ܬ̣ܒܠܥ ܐܢܘܢ ܢܦܫܝ. ܐ̇ܫܡܘܛ ܣܝܦܝ
ܘܬܚܪܘܒ ܐܢܘܢ ܐܝܕܝ
10 ܐܫܒ̣ܬ ܪܘܚܟ ܘܟ̇ܣܝ ܐܢܘܢ ܝܡܐ ܛܒ̣ܥܘ ܐܝܟ ܐܒܪܐ ܒܡ̈ܝܐ ܬܩ̈ܝܦܐ
11 ܡ̣ܢܘ ܐܟܘܬܟ ܡܪܝ̇ܐ. ܡ̣ܢܘ ܐܟܘܬܟ ܗܕܝܪ ܒܩ̣ܘܕܫܗ. ܕܚ̣ܝܠܐ ܘܡܫܒܚܐ ܘܥ̇ܒ̣ܕ
ܬܕܡܪ̈ܬܐ
12 ܐܪܝܡ̣ܬ ܝܡܝܢܟ ܘܒܠܥ̣ܬ ܐܢܘܢ ܐܪܥܐ
13 ܕܒ̣̇ܪܬ ܒܛܝ̇ܒܘܬܟ ܠܥܡܐ ܗܢܐ ܕܦ̣ܪܩܬ. ܕܒ̣̇ܪܬ ܒܬܘܩܦܟ ܠܕܝܪܐ ܕܩܘܕܫܟ
14 ܫܡ̣ܥܘ ܥܡ̈ܡܐ ܘܙܥ̣ܘ ܘܕܚܠܬܐ ܐܚ̣ܕܬ̇ ܐܢܘܢ ܠܝܬ̈ܒܝ̇ܗ̇ ܕܦܠܫܬ
15 ܗ̇ܝܕܝܢ ܕܚܗ̣ܠܘ ܪ̈ܘܪܒܢܐ ܕܐܕܘܡ. ܘܠܓܒܪ̈ܐ ܕܡܘܐܒ ܐܚ̣ܕ ܐܢܘܢ ܪܬܝܬܐ..
ܐܬܬ̣ܒܪܘ ܟܠܗܘܢ ܥܡܘܪ̈ܝܗ̇ ܕܟܢܥܢ
16 ܬ̇ܦ̣ܠ ܥܠܝܗܘܢ ܕܚܠܬܐ ܘܙܘܥܬܐ. ܒܪܒ̇ܘܬܐ ܕܕܪܥܟ ܢܛܒ̣ܥܘܢ ܐܝܟ ܟܐ̈ܦܐ. ܥܕܡܐ
ܕܢܥ̣ܒܪ ܥܡܟ ܡܪܝܐ. ܥܕܡܐ ܕܢܥ̣ܒܪ ܥܡܐ ܗܢܐ ܕܦ̣ܪܩܬ
17 ܬܝ̇ܬܐ ܐܢܘܢ ܘܬܨܘܒ ܐܢܘܢ ܒܛ̣ܘܪܐ ܕܝܪܬܘܬܟ. ܡܬ̣ܩܢܐ ܠܡܘܬܒܟ ܥܒ̣ܕܬ ܡܪܝܐ
ܡܩ̣ܕܫܟ. ܡܪܝܐ ܬ̇ܩܢܝܗܝ ܒܐܝ̈ܕܝܟ
18 ܡܪܝܐ ܢܡ̇ܠܟ ܠܥܠܡ ܥܠܡܝܢ
19 ܡܛܠ ܕܥ̣ܠܘ ܪܟܫܗ ܕܦܪܥܘܢ ܘܡܪ̈ܟܒܬܗ ܘܦܪ̣̈ܫܘܗܝ ܒܓܘ ܝܡܐ. ܘܐܗ̣ܦܟ ܥܠܝܗܘܢ ܡܪܝܐ
ܡܝ̈ܐ ܕܝܡܐ. ܘܒ̈ܢܝ ܐܝܣܪܝܠ ܗ̇ܠܟܘ ܒܝܒܫܐ ܒܓܘ ܝܡܐ
20 ܘܢܣܒ̣ܬ̇ ܡܪܝܡ ܢܒܝܬܐ ܚܬܗ ܕܐܗܪܘܢ ܦܠܓܐ ܒܐܝܕܗ̇ ܘܢ̈ܦ̣ܩܝ ܟܠܗܝܢ ܢܫ̈ܐ ܒܬܪܗ̇
ܒ̈ܦܠܓܐ ܘܒܪ̈ܒܝܥܐ
21 ܘܡܥ̣ܢܝܐ ܗܘܬ ܠܗܝܢ ܡܪܝܡ. ܫ̇ܒܚ̈ܝܢ ܠܡܪܝܐ ܓܐܝܐ. ܕܐܬܓ̇ܐܝ ܥܠ ܪܟܫܐ
ܘܪ̈ܟܒܝܗܘܢ ܐܪܡ̣ܝ ܒܝܡܐ

Chapter 2

0 ܬܫܒܘܚܬܐ ܕܬܪ̈ܬܝܢ ܕܡܘܫܐ. .
1 ܨܘܬ ܫܡܝܐ ܘܐ̇ܡܠܠ. ܬܫܡܥ ܐܪܥ̇ܐ ܡ̇ܐܡܪܗ ܕܦܘܡܝ
2 ܢ̣ܪܣܡ ܐܝܟ ܡܛܪܐ ܝܘܠܦܢܝ. ܘܢܚܘܬ ܐܝܟ ܛܠܐ ܡܐܡܪܝ ܐܝܟ ܪ̈ܘܚܐ ܕܥܠ ܬܕܐܐ ܘܐܝܟ
ܪ̈ܣܝܣܐ ܕܥܠ ܥܣܒܐ
3 ܡܛܠ ܕܒܫܡܗ ܕܡܪܝܐ ܐܩܪܐ. ܗܒܘ ܪܒܘܬܐ ܠܐܠܗܢ
4 ܬܩܝܦܐ ܕܕܠܐ ܡܘܡ ܥ̇ܒ̈ܕܘܗܝ. ܘܟܠܗܝܢ ܐܘܪ̈ܚܬܗ ܕܝ̣ܢܐ. ܐܠܗܐ ܡܗܝܡܢܐ ܘܠܐ ܗܘ̣ܐ
ܥܘ̇ܠܐ. ܙܕܝܩܐ ܘܬܪܝܨܐ
5 ܚܒܠ ܘܠܐ ܠܗ ܒ̈ܢܝܐ ܕܡܘܡܐ. ܕܪܐ ܡܥ̇ܩܡܐ ܘܡܦ̇ܬܠܐ
6 ܗܠܝܢ ܠܡܪܝܐ ܦ̇ܪܥܝܢ ܐܢܬܘܢ. ܥܡܐ ܣܟܠܐ ܘܠܐ ܗܘ̣ܐ ܚܟܝܡܐ ܕܠܡܐ݃ ܠܐ ܗܘܐ ܐܒܘܟ
ܕܩ̣ܢܟ. ܘܗܘ̣ܝܘ ܥ̣ܒܕܟ ܘܐܬ̣ܩܢܟ
7 ܐܬܕܟܪ ܝܘܡ̈ܬܐ ܕܡܢ ܥܠܡ ܘܐܣ̇ܬܟܠ ܒܫ̈ܢܝܐ ܕܕܪܕܪ̈ܝܢ ܫ̇ܐ̣ܠ ܠܐܒܘܟ ܘܢܚ̇ܘܝܟ.
ܘܠܣ̈ܒܝܟ ܘܢܐܡܪ̈ܘܢ ܠܟ
8 ܟܕ ܡ̇ܦܠܓ ܡܪܝܡܐ ܥܡ̈ܡܐ. ܘܟܕ ܡ̇ܦܪܫ ܒܢܝ̈ܢܫܐ ܐܩܝܡ ܬܚܘܡܐ ܕܥܡ̈ܡܐ. ܠܡܢܝܢܐ
ܕܒܢ̈ܝ ܐܝܣܪܝܠ
9 ܡܛܠ ܕܦܠܓܘܬܗ ܕܡܪܝܐ ܥܡܗ. ܘܝܥܩܘܒ ܚܒ̈ܠܐ ܕܝܪܬܘܬܗ
10 ܐܫܟܚܗ ܒܐܪܥܐ ܕܡܕܒܪܐ ܘܒܚܘܪܒܐ ܕܐܫܝܡܘܢ. ܐܩ̣ܦܗ ܘܚܒ̇ܒܗ ܘܢ̇ܛܪܗ ܐܝܟ ܒܒܬܐ
ܕܥܝܢܐ
11 ܘܐܝܟ ܢܫܪܐ̇ ܕܛܐ̇ܣ ܥܠ ܩܢ̣ܗ. ܘܥܠ ܦܪ̈ܘܓܘܗܝ ܡ̇ܪܚܦ ܦ̇ܪܣ ܓܦܘ̈ܗܝ ܘܡ̇ܩܒܠ
ܠܗܘܢ̇ ܘܫ̇ܩܠ ܠܗܘܢ ܥܠ ܥܘܫܢܐ ܕܐܒ̣ܪ̈ܘܗܝ
12 ܡܪܝܐ ܒܠܚܘܕܘܗܝ ܕܒ̇ܪܗ ܘܠܝܬ ܗܘܐ ܥܡܗ ܐܠܗܝ ܢܘܟܪܝ
13 ܐܘܬܒܗ ܥܠ ܥܘܫܢܐ ܕܐܪܥܐ. ܘܐܘܟܠܗ ܥ̈ܠܠܬܐ ܕܚܩܠܐ. ܐܝܢܩܗ ܕܒܫܐ ܡܢ ܟܐܦܐ.
ܘܡܫܚܐ ܡܢ ܟܐܦܐ ܕܛܪܢܐ
14 ܚܐܘܬܐ ܕܬܘܪ̈ܐ ܘܚܠܒܐ ܕܥܢܐ. ܥܡ ܬܪܒܐ ܕܡ̈ܦܛܡܐ. ܕܟܪ̈ܐ ܒܢ̈ܝ ܕܝ̈ܨ̣ܐ
ܘܓ̈ܕܝܐ. ܥܡ ܬܪܒܐ ܘܫܘܡܢܐ ܕܚ̈ܛܐ ܘܕܡܐ ܕܥ̈ܢܒܐ ܐܫܩܝܗ ܚܡ̣ܪܐ
15 ܫ̣ܡܢ ܐܝܣܪܐܝܠ ܘܒ̣ܥܛ. ܫܡ̣ܢ ܘܬ̣ܩܦ ܘܩ̣ܢܐ ܢܟܣ̈ܐ. ܘܛܥ̣ܐ ܠܐܠܗܐ ܕܥܒ̣ܕܗ
ܘܨ̇ܚܝ ܠܬܩܝܦܐ ܕܦܪܩ̣ܗ̇
16 ܐܛܢ̣ܗ ܒܢܘܟܪ̈ܝܐ. ܘܒܕܚ̈ܠܬܐ ܐܪܓ̣ܙܗ
17 ܕܒ̇ܚܘ ܠܫܐ̈ܕܐ ܕܠܐ ܗ̣ܘܘ ܐ̈ܠܗܐ ܐܠܗ̈ܐ ܕܠܐ ܝ̣ܕܥܘ ܐܢܘܢ̇ ܚ̣ܕ̈ܬܐ ܐܢܘܢ ܕܗܫܐ
ܐܬ̣ܥܒܕܘ. ܘܠܐ ܕܚ̣ܠܘ ܠܗܘܢ ܐܒܗ̈ܝܟܘܢ
18 ܠܬܩܝܦܐ ܕܝ̣ܠܕܟ ܛܥ̣ܝܬ ܘܐܬ̣ܢܫܝܬ ܠܐܠܗܐ ܕܫܒܚܟ
19 ܘܚ̣ܙܐ ܡܪܝܐ ܘܪܓ̣ܙ. ܥܠ ܕܐܪܓܙܘܗܝ ܒܢܘ̈ܗܝ ܘܒ̈ܢܬܗ
20 ܘܐܡ̣ܪ ܐ̇ܦܢܐ ܐ̈ܦܝ ܡܢܗܘܢ ܘܐ̇ܚܙܐ ܡܢܐ ܗܘܝܐ ܚܪܬܗܘܢ. ܡܛܠ ܕܕܪܐ ܐܢܘܢ ܗܦܝܟܐ.
ܒ̈ܢܝܐ ܕܠܝܬ ܒܗܘܢ ܗܝܡܢܘܬܐ
21 ܘܐܪܓܙܘܢܝ ܒܕܚ̈ܠܬܗܘܢ. ܐܦ ܐܢܐ ܐܛ̇ܢ ܐܢܘܢ ܒܠܐ ܥܡܝ. ܘܒܥܡܐ ܣܟܠܐ ܐ̇ܪܓܙ ܐܢܘܢ
22 ܡܛܠ ܕܢܘܪܐ ܩ̇ܕܚܐ ܒܪܘܓܙܝ ܘܡ̇ܘܩܕܐ ܥܕܡܐ ܠܫܝܘܠ ܬܚܬܝܬܐ. ܬܐܟܘܠ ܐܪܥܐ
ܘܥ̈ܠܠܬܗ. ܘܬ̇ܘܩܕ ܫܬܐ̈ܣܐ ܕܛܘ̣ܪ̈ܐ
23 ܐ̇ܟܢܫ ܥܠܝܗܘܢ ܒܝܫ̣̈ܬܐ ܘܓܐܪ̈ܝ ܐ̇ܘܟܠ ܒܗܘܢ
24 ܘܢܬܛ̇ܪܦܘܢ ܠܟܦܢܐ̣ ܘܢܫ̈ܬܠܡܢ ܠܗܘܢ ܪ̈ܘܚܐ ܒܝ̣ܫ̈ܬܐ. ܘܠܛܝܪܐ ܐܫ̣ܠܡ ܐܢܘܢ.
ܘܚܝ̈ܘܬ ܫܢܐ ܐ̇ܓܪܐ ܒܗܘܢ ܥܡ ܚܡܬܐ ܕܚܘ̈ܘܬܐ ܕܚ̇ܠܕܝܢ ܒܥܦܪܐ
25 ܡܢ ܠܒܪ ܬܓ̇ܝܙ ܚܪܒܐ ܘܡܢ ܬܘ̈ܘܢܐ ܕܚܠܬܐ. ܐܦ ܓܕܘ̈ܕܐ ܘܒ̈ܬܘܠܬܐ. ܘܛ̈ܠܝܐ ܥܡ
ܓܒܪ̈ܐ ܣܒ̈ܐ
26 ܘܐܡ̇ܪܬ ܕܐܝܟܐ ܐܢܘܢ. ܐ̇ܒܛܠ ܡܢ ܒܢܝ̈ܢܫܐ ܕܘܟܪܢܗܘܢ
27 ܐܠܘ ܠܐ ܪܘܓܙܐ ܕܒܥܠܕܒܒܐ ܕܥ̣ܫܢ. ܕܠܐ ܢܬܬܪܝܡܘܢ ܒ̈ܥܠܕܒܒܝܗܘܢ ܘܢܐ̇ܡܪܘܢ
ܕܐ̣ܝܕܢ ܗܘ ܐܬܬ̣ܪܝܡܬ̇ ܘܠܐ ܗܘܐ ܡܪܝܐ ܥ̣ܒܕ ܗܠܝܢ
28 ܡܛܠ ܕܥܡܐ ܗ̣ܘ ܕܐܒ̇ܝܕܐ ܬܪܥܝܬܗ. ܘܠܝܬ ܒܗܘܢ ܣܘܟܠܐ
29 ܐܠܘ ܚܟ̣ܡܘ ܘܐܣ̇ܬܟܠܘ ܒܗܕܐ. ܘܐܬ̇ܒܝܢܘ ܒܚܪܬܗܘܢ
30 ܪܕܦ ܗܘܐ ܚܕ ܠܐܠܦܐ. ܘܬܪ̈ܝܢ ܡ̇ܥܪ̈ܩܝܢ ܗܘܘ ܪܒ̣ܘܬܐ ܐܠܐ ܬܩܝܦܗܘܢ ܐܫ̣ܠܡ
ܐܢܘܢ. ܘܡܪܝܐ ܚܒ̣ܫ ܐܢܘܢ
31 ܡܛܠ ܕܠܐ ܗܘܐ ܐܝܟ ܬܘܩܦܢ ܬܘܩܦܗܘܢ ܘܒ̈ܥܠܕܒܒܝܢ ܕܝ̇ܢ̈ܝܢ
32 ܡܛܠ ܕܡܢ ܓܦܬܐ ܕܣܕܘܡ ܓܦܬܗܘܢ. ܘܡܢ ܫܬܠܬܐ ܕܥܡ̇ܘܪܐ. ܥܢܒ̈ܝܗܘܢ ܥܢ̣̈ܒܝܢ
ܡܪ̈ܝܪܢ. ܘܣ̈ܓܘܠܝܗܘܢ ܡܪ̈ܪܐ ܠܗܘܢ
33 ܚܡܬܐ ܕܬܢܝܢܐ ܚܡܬܗܘܢ̇ ܘܪܝܫܗ ܕܦܬܢܐ ܒܝ̣ܫܐ
34 ܗܐ ܓ̣ܢܝܙ ܥܡܝ ܘܚܬ̣ܝܡ ܒܐܘܨܪ̈ܐ
35 ܕܝܠܝ ܗܘ ܦܘܪܥܢܐ ܕܐ̇ܦܪܘܥ̇ ܐܢܘܢ ܒܙܒܢܐ ܕܬܡ̣ܘܛ ܪܓܠܗܘܢ. ܡܛܠ ܕܩܪܝܒ ܗܘ ܝܘܡܐ
ܕܬܒ̇ܪܗܘܢ. ܘܡܣ̣ܪܗܒ ܡܕܡ ܕܥܬ̇ܝܕ ܠܗܘܢ
36 ܡܛܠ ܕܕܐ̇ܢ ܡܪܝܐ ܠܥܡܗ ܘܒ̣ܥܒ̈ܕܘܗܝ ܡܬܒ̇ܝܐܐ. ܡܛܠ ܕܚ̣ܙܐ ܕܫ̣ܠܛܬ̇ ܐ̣ܝܕܐ.
ܘܠܝܬ ܕܥ̇ܕܪ ܘܕܣܡ̇ܟ
37 ܘܐܡ̇ܪܬ. ܐܝܟܐ ܐܢܘܢ ܐܠܗܝ̈ܗܘܢ ܬܩ̈ܝܦܐ ܗ̇ܢܘܢ ܕܬܟܝܠܝܢ ܗܘܘ ܥܠܝܗܘܢ
38 ܕܬܪܒܐ ܕܕܒܚ̈ܝܗܘܢ ܐ̇ܟܠܝܢ ܗܘܘ. ܘܫ̇ܬܝܢ ܗܘܘ ܚܡ̣ܪܐ ܕܢܘܩܝܗܘܢ. ܢܩܘܡܘܢ ܗܫܐ
ܘܢܥ̇ܕܪܘܢܟܘܢ ܘܢܗܘܘܢ ܥܠܝܟܘܢ ܡܣܬܪ̈ܢܐ
39 ܚܙܘ ܗܟܝܠ ܕܐܢܐ ܐܢܐ. ܘܠܝܬ ܐܠܗ ܠܒܪ ܡܢܝ. ܐܢܐ ܡܡ̣ܝܬ ܐܢܐ ܘܐܢܐ ܡ̇ܐܚ̣ܐ ܐܢܐ
ܐܢܐ ܡ̇ܚܐ ܐܢܐ ܘܐܢܐ ܡܐܣ̇ܐ ܐܢܐ. ܘܠܝܬ ܕܦ̇ܠܛ ܡܢ ܐܝ̈ܕܝ
40 ܡܛܠ ܕܐܪܝܡ̇ܬ ܥܠ ܫܡܝܐ ܐܝܕܝ ܘܐܡ̣̇ܪܬ ܕܚ̇ܝ ܐܢܐ ܠܥܠܡ
41 ܐ̇ܠܛ̣ܘܫ ܫܢܢܗ ܕܣܝܦܝ ܐܝܟ ܒܪܩܐ ܘܬ̣ܐܚܘܕ ܒ̣ܕܝܢܐ ܐܝܕܝ. ܐܗ̣ܦܟ ܦܘܪܥܢܐ ܥܠ
ܣ̈ܢܐܝ. ܘܠܒ̈ܥܠܕܒܒܝ ܐܫ̇ܠܡ
42 ܐ̇ܪܘܐ ܓܐܪ̈ܝ ܡܢ ܕܡܐ. ܘܣܝܦܝ ܢܐܟܘܠ ܒܣܪܐ. ܡܢ ܕܡܐ ܕܩܛܝ̈ܠܐ ܘܕܫ̣ܒ̈ܝܐ. ܘܡܢ
ܪܝܫ ܬܓܐ ܕܒܥܠܕܒܒܐ
43 ܡܟܝܠ ܫܒܚܘ ܥܡܡ̈ܐ ܥܡܗ. ܡܛܠ ܕܕܡܐ ܕܥ̣ܒ̈ܕܘܗܝ ܡܬ̣ܦܪܥ. ܘܦܘܪܥܢܐ ܡ̇ܗܦܟ
ܠܣ̈ܢܐܘܗܝ. ܘܡ̇ܚܣܐ ܥܠ ܐܪܥܗ ܘܥܠ ܥܡܗ

Chapter 3

0 ܬܫܒܘܚܬܐ ܕܐܫܥܝܐ.
8 ܬܬܒ̇ܣܡ ܫܡܝܐ ܡܢ ܠܥܠ. ܘܥܢܢ̈ܐ ܢܪ̈ܣ̇ܢ ܙܕܝܩܘܬܐ. ܬܬ̣ܦܬܚ ܐܪܥܐ ܘܢ̣ܣܓܐ
ܦܘܪܩܢܐ ܘܙܕܝܩܘܬܐ ܬ̣ܫܘܚ ܐܟܚܕܐ. ܐܢܐ ܐܢܐ ܡܪܝܐ ܕܒ̇ܪܝܬ ܗܠܝܢ
10 ܫܒܚܘ ܠܡܪܝܐ ܬܫܒܘܚܬ̣ܐ ܚ̇ܕܬܐ. ܬܫܒܘܚܬܗ ܡܢ ܣܘ̈ܦܝܗ̇ ܕܐܪܥܐ. ܢ̇ܚ̈ܬܝ ܝܡܐ
ܒܡܠܐܗ̇. ܘܓܙܪ̈ܬܐ ܘܕܥܡ̇ܪܝܢ ܒܗܝܢ
11 ܢ̣ܚܕܐ ܡܕܒܪܐ ܘܩܘܪ̈ܝܗ̇. ܘܡܪ̈ܓܐ ܬܗܘܐ ܩ̇ܕܪ. ܘܢܫ̇ܒܚܘܢ ܝ̈ܬܒܝ ܫ̈ܩܝܦܐ. ܘܡܢ
ܪܝܫܐ ܕܛܘ̣ܪ̈ܐ ܢ̣ܩܥܘܢ
12 ܘܢܬܠܘܢ ܬܫܒܘܚܬ̣ܐ ܠܡܪܝܐ. ܘܬܫܒ̈ܚܬܗ ܢܚ̇ܘܘܢ ܒܓܙܪ̈ܬܐ
13 ܡܪܝܐ ܐܝܟ ܓܢܒܪܐ ܢܦܘܩ ܘܐܝܟ ܓܒܪܐ ܩܪܒܬܢܐ ܢܓ̇ܪܓ ܛܢ̣ܢܐ ܢ̣ܩܥܐ ܘܢܬ̇ܓܒܪ ܘܢܩܛܘܠ
ܠܒܥܠܕܒ̈ܒܘܗܝ

Chapter 4

0 ܬܫܒܘܚܬܐ ܕܚܢܐ.
1 ܥܫܢ ܠܒܝ ܒܡܪܝܐ ܘܐܬܬܪܝܡܬ ܩܪܢܝ ܒܐܠܗܐ ܦܪܘܩܝ. ܐܬܦܬܚ ܦܘܡܝ ܥܠ ܒ̈ܥܠܕܒܒܝ ܡܛܠ
ܕܚܕܝܬܢܝ ܒܦܘܪܩܢܟ
2 ܠܝܬ ܕܩܕܝܫ ܐܝܟ ܡܪܝܐ. ܘܠܝܬ ܕܬܩܝܦ ܐܝܟ ܐܠܗܢ. ܡܛܠ ܕܠܝܬ ܠܒܪ ܡܢܗ
3 ܠܐ ܬܣܓܘܢ ܠܡܡܠܠܘ ܪ̈ܘܪܒܬܐ. ܘܠܐ ܢܦܘܩ ܛܠܘܡܝܐ ܡܢ ܦܘܡܟܘܢ̇ ܡܛܠ ܕܝܕܥܬܐ ܗܘ
ܡܪܝܐ. ܘܠܐ ܬ̈ܩܢܢ ܨ̈ܢܥܬܐ ܩܕܡܘܗܝ
4 ܩܫ̈ܬܬܐ ܕܓܢܒܪ̈ܐ ܢܬܬܒܪ̈ܢ. ܘܟܪ̈ܝܗܐ ܐܬܥܫܢܘ ܒܚܝܠܐ
5 ܘܣ̈ܒܥܐ ܒܠܚܡܐ ܐܬܐܓܪܘ. ܘܟ̈ܦܢܐ ܐܘܬܪܘ. ܥܩܪܬܐ ܝܠܕܬ ܘܣܒܥܬ. ܘܣܓܝܐܬ ܒ̈ܢܝܐ
ܨܕܝܬ
6 ܡܪܝܐ ܡܡܝܬ ܘܡܐܚܐ. ܡܚܬ ܠܫܝܘܠ ܘܡܣܩ
7 ܡܪܝܐ ܡ̣ܡܣܟܢ ܘܡܥܬܪ ܘܡܫܦܠ ܘܐܦ ܡܪܝܡ
8 ܡܪܝܡ ܡܢ ܥܦܪܐ ܠܡܣܟܢܐ. ܘܡܢ ܩܩܠܬܐ ܡܩܝܡ ܠܗ ܠܒܝ̇ܫܐ. ܠܡܘܬܒܘܬܗܘܢ ܥܡ
ܪ̈ܘܪܒܢܐ ܕܥܡܐ ܘܟܘܪܣܝܐ ܕܐܝܩܪܐ ܢܘܪܬ ܐܢܘܢ̇
9 ܫܡܥ ܨܠܘܬܐ ܕܟܠ ܕܡܨ̇ܠܐ ܠܗ.ܘܡܒܪܟ ܫܢܝ̈ܗܘܢ ܕܙܕܝ̈ܩܐ. ܡܛܠ ܕܠܐ ܗܘܐ ܒܚܝܠܗ
ܡܬܓܒܪ ܓܢܒܪܐ
10 ܡܪܝܐ ܢܬܒܘܪ ܠܡܡܪ̈ܡܪܢܘܗܝ ܘܥܠܝܗܘܢ ܒܫܡܝܐ ܢܪܥܡ. ܠܐ ܢܫܬܒܗܪ ܚܟܝܡܐ ܒܚܟܡܬܗ.
ܘܠܐ ܢܫܬܒܗܪ ܓܢܒܪܐ ܒܓܢܒܪܘܬܗ. ܘܠܐ ܢܫܬܒܗܪ ܥܬܝܪܐ ܒܥܘܬܪܗ. ܐܠܐ ܒܗܕܐ ܢܫܬܒܗܪ
ܡ̇ܢ ܕܡܫܬܒܗܪ ܡ̇ܢ ܕܡܣܬܟܠ ܘܝܕܥ ܠܝ ܕܐܢܐ ܡܪܝܐ. ܥ̇ܒܕ ܛܝܒܘܬܐ ܘܙܕܝܩܘܬܐ ܘܕܝ̣ܢܐ
ܒܐܪܥܐ. ܡܪܝܐ ܢܕܘܢ ܥܒܪ̈ܝܗ̇ ܕܐܪܥܐ. ܘܢܬܠ ܥܘܫܢܐ ܠܡ̈ܠܟܝܗ̇ ܘܢܪܝܡ ܩܪܢܐ
ܕܡܫܝܚܗ.

Chapter 5

0 ܬܫܒܘܚܬܐ ܕܚܒܩܘܩ.
2 ܡܪܝܐ ܫܡܥܬ ܫܡܥܟ ܘܕܚܠܬ. ܡܪܝܐ ܚܙܝܬ ܥܒ̈ܕܝܟ ܘܬܗܪܬ. ܒܝܢܬ ܬܪ̈ܬܝܢ ܚܝ̈ܘܢ
ܬܬܝܕܥ. ܒܓܘ ܫ̈ܢܝܐ ܬܬܚܘܐ. ܘܡܐ ܕܩܪܒ̇ ܙܒܢܐ ܬܬܓܠܐ . ܒܪܘܓܙܐ ܪ̈ܚܡܝܟ ܐܬܕܟܪ
3 ܐܠܗܐ ܡܢ ܬܝܡܢܐ ܐܬܐ. ܘܩܕܝܫܐ ܡܢ ܛܘܪܐ ܕܦܪܢ. ܐܬܟܣܝܘ ܫܡܝܐ ܡܢ ܙܝܘܗ
ܕܡܫܒܚܐ. ܘܬܫܒܘܚܬܗ ܐܬܡܠܝܬ ܐܪܥܐ
4 ܙܗܪܗ ܐܝܟ ܢܘܗܪܐ ܢܗܘܐ. ܒܩܪܝܬܐ ܕܐܝ̈ܕܘܗܝ ܢܣܝܡ ܥܘܫܢܗ ܒܠܩܚܐ
5 ܩܕܡܘܗܝ ܬܐܙܠ ܡܠܬܐ. ܘܬܦܘܩ ܡܪܕܘܬܐ ܥܡ ܪ̈ܓܠܘܗܝ
6 ܩܡ ܘܙܥܬ ܐܪܥܐ. ܚܪܘ ܘܐܬܦܫܪܘ ܥܡܡ̈ܐ ܘܐܬܦܫܪܘ ܛܘܪ̈ܐ ܕܡܢ ܥܠܡ ܘܐܬܡܟܟܘ ܪ̈ܡܬܐ
ܕܡܢ ܥܠܡܝܢ. ܕܝܠܗ ܐ̈ܢܝܢ ܗ̈ܠܟܬܐ ܕܡܢ ܥܠܡ
7 ܡܫ̈ܟܢܐ ܕܟܘܫ̈ܝܐ ܢܬܡܬܚܘܢ̇ ܘܢ̈ܙܘܥܢ ܝܪ̈ܝܥܬܐ ܕܡܕܝܢ
8 ܥܠ ܢܗܪ̈ܘܬܐ ܪܓܙܬ ܡܪܝܐ ܒܢܗܪ̈ܘܬܐ ܪܘܓܙܟ ܘܒܝܡܐ ܚܐܦܟ. ܪܟܒܬ ܥܠ ܪܟܫܐ ܘܥܠ
ܡܪܟܒܬܐ ܕܦܘܪܩܢܐ
9 ܡܬܡܬܚܘ ܬܬܡܬܚ ܩܫܬܟ ܡܪܝܐ ܥܠ ܫܘܠܛܢܐ ܕܡܠܟܘ̈ܬܐ. ܐܪܥܐ ܒܢܗܪ̈ܘܬܐ ܬܬܚܪܬ
10 ܢܚܙܘܢܗ̇ ܥܡ̈ܡܐ ܘܢܚܒܠܘܢ ܐܝܟ ܝܠܕܬܐ. ܐܪܝܡ ܬܗܘܡܐ ܩܠܗ ܘܪܘܡܐ ܕܐܝ̈ܕܘܗܝ ܫܩܠ
11 ܫܡܫܐ ܘܣܗܪܐ ܩܡܘ ܒܡܕܝܪ̈ܝܗܘܢ. ܘܒܢܘܗܪܐ ܕܓܐܪ̈ܝܟ ܡܗ̇ܠܟܝܢ. ܘܒܙܗܪܐ ܕܒܪ̈ܩܐ
ܕܢܝܙܟ̈ܝܟ
12 ܒܚܡܬܟ ܬܕܪܘܟ ܥܠ ܐܪܥܐ. ܘܒܪܘܓܙܟ ܬܕܘܫ ܥܡ̈ܡܐ
13 ܢܦܩܬ ܠܡܦܪܩ ܠܥܡܟ ܘܠܡܦܪܩ ܠܡܫܝܚܟ. ܦܣܩܬ ܪܝܫܐ ܡܢ ܒܝܬܗ ܕܥܘܠܐ. ܘܐܫܠܚܬܝܗܝ
ܡܢ ܫ̈ܬܐܣܘܗܝ ܘܥܕܡܐ ܠܨܘܪܗ ܠܥܠܡܝܢ
14 ܦܚܬܬ ܒܚܘܛܪܐ ܪܝܫܐ ܕܫܠܝܛܢ̈ܘܗܝ. ܕܐܬܬܟܠܘ ܒܫܝܚܢܘܬܗܘܢ̇ ܕܢܐܟܠܘܢ ܒܛܘܫܝܐ
ܠܡܣܟܢܐ
15 ܕܪܟܬ ܒܝܡܐ ܥܠ ܪܟܫܐ ܘܟܢܫܐ ܕܡ̈ܝܐ ܣܓܝ̈ܐܐ
16 ܫܡܥܬ ܘܙܥܬ ܟܪܣܝ. ܠܘܩܒܠ ܡܡܠܠܐ ܕܣ̈ܦܘܬܝ. ܥܠ ܪܬܝܬܐ ܒܓܪ̈ܡܝ. ܘܒܘܪ̈ܟܝ
ܙܥܝ. ܕܒܕܩ ܠܝ ܘܚܘܝܢܝ ܝܘܡܐ ܕܐܘܠܨܢܐ ܕܐ̇ܬܐ ܥܠ ܥܡܐ
17 ܡܛܠ ܕܬܬܐ ܠܐ ܐܦܪܥܬ. ܘܠܝܬ ܛܪ̈ܦܐ ܒܓܘܦܢܐ. ܟܕܒ ܐܒܗ ܕܙܝܬܐ. ܘܐܕܪ̈ܐ ܠܐ
ܥܒܕܘ ܥܒܘܪܐ. ܓܡܪܬ ܥܢܐ ܡܢ ܓܙܪܐ. ܘܠܝܬ ܬܘܪ̈ܐ ܒܒܩܪ̈ܐ
18 ܐܢܐ ܕܝܢ ܒܡܪܝܐ ܐܕܘܨ. ܘܐܪܘܙ ܒܐܠܗܐ ܦܪܘܩܝ
19 ܡܪܐ ܡܪ̈ܘܬܐ ܚܝܠܝ. ܕܥ̣ܒܕ ܪ̈ܓܠܝ ܐܝܟ ܕܐܝܠܐ. ܘܥܠ ܪܘܡܐ ܐܩܝܡܢܝ. ܕܐ̇ܙܡܪ
ܬܫܒ̈ܚܬܗ

Chapter 6

0 ܬܫܒܘܚܬܐ ܕܐܫܥܝܐ.
9 ܒܠܠܝܐ ܢܦܫܝ ܐܬܝܐܝܒܬ ܠܟ. ܐܦ ܪܘܚܝ ܒܓܘܝ ܡܩܕܡܐ ܠܘܬܟ. ܡܛܠ ܕܐܝܟ ܕܝܢ̈ܝܟ ܥܠ
ܐܪܥܐ. ܙܕܝܩܘܬܐ ܝܠܦܘ ܥܡܘܪ̈ܝܗ ܕܬܒܝܠ
10 ܐܬܪܚܩ ܥ̇ܘܠܐ ܕܠܐ ܢܠܦ ܙܕܝܩܘܬܐ. ܘܡܟܣܢܘܬܐ ܒܐܪܥܐ ܡܟܘܢܐ. ܢܫܬܩܠ ܪܫܝܥܐ ܕܠܐ
ܢܚܙܐ ܬܫܒܘܚܬܗ ܕܡܪܝܐ
11 ܡܪܝܐ ܒܪܡܘܬܐ ܕܐܝ̈ܕܝܟ ܠܐ ܢܚܙܘܢ. ܢܚܙܘܢ ܘܢܒܗܬܘܢ ܛܢܢܗ ܕܥܡܟ. ܘܐܝܟ ܬܢܘܪܐ
ܬܐܟܘܠ ܐܢܘܢ ܠܒ̈ܥܠܕܒܒܝܟ
12 ܡܪܝܐ ܬܛܪ ܠܢ ܫܠܡܐ. ܡܛܠ ܕܐܝܟ ܟܠܗܘܢ ܥܒ̈ܕܝܢ ܥܬܕܬ ܠܢ
13 ܡܪܝܐܐܠܗܢ ܩܢܝ ܠܢ. ܡܛܠ ܕܗܘܘ ܥܠܝܢ ܡܪ̈ܝܐ ܠܒܪ ܡܢܟ. ܒܠܚܘܕ ܫܡܟ ܕܝܠܟ ܢܬܕܟܪ
14 ܡ̈ܝܬܐ ܠܐ ܡܚܝܢ. ܘܓܢܒܪ̈ܐ ܠܐ ܡܩܝܡܝܢ. ܡܛܠܗܢܐ ܦܩܕܬ ܘܕܢܒܬ ܐܢܘܢ̇ ܘܐܘܒܕܬ
ܟܠܗ ܕܘܟܪܢܗܘܢ
15 ܐܘܣܦܬ ܥܠ ܥܡܟ ܡܪܝܐ. ܐܘܣܦܬ ܥܠ ܥܡܟ. ܐܬܪܚܩܬ ܘܕܚܩܬ ܠܟܠܗܘܢ ܪ̈ܫܝܥܐ ܕܐܪܥܐ
16 ܡܪܝܐ ܒܐܘܠܨܢܐ ܦܩܕܘܟ. ܘܒܚܒܘܫܝܐ ܠܚܫܘ ܡܪܕܘܬܟ
17 ܐܝܟ ܒܛܢܐ ܕܩܪܝܒܐ ܠܡܐܠܕ ܘܡܚܒܠܐ ܘܡܝܠܐ ܒܚ̈ܒܠܝܗ̇. ܗܟܢܐ ܗܘܢ ܡܢ ܩܕܡܝܟ ܡܪܝܐ
18 ܒܛܢܢ ܘܚܒܠܢ ܐܝܟ ܗ̈ܢܝܢ ܕܝ̈ܠܕܢ ܪ̈ܘܚܐ. ܦܪܘܩܝܢ ܕܠܐ ܢܐܒܕ ܒܐܪܥܐ. ܘܠܐ ܢܦܠܘܢ
ܥܡܘܪ̈ܝܗ̇ ܕܬܒܝܠ
19 ܢܐܚܘܢ ܡ̈ܝܬܐ ܘܫ̈ܠܕܝܗܘܢ ܢܩ̈ܘܡܢ. ܢܬܬܥܝܪܘܢ ܘܢܫܒܚܘܢ ܫ̈ܟܒ̈ܝ ܥܦܪܐ. ܡܛܠ
ܕܛܠܟ ܛܠܐ ܗܘ ܕܢܘܗܪܐ. ܘܐܪܥܐ ܕܥܘ̈ܠܐ ܬܣܚܦ

Chapter 7

0 ܬܫܒܘܚܬܐ ܕܝܘܢܢ.
3 ܩܪܝܬ ܠܡܪܝܐ ܒܥܩ̈ܬܝ ܘܥܢܢܝ. ܘܡܢ ܟܪܣܗ̇ ܕܫܝܘܠ ܓܥܝܬ ܘܫܡܥܬ ܒܩܠܝ
4 ܘܐܪܡܝܬܢܝ ܒܥܘܡܩܐ ܒܠܒܗ ܕܝܡܐ ܘܢܗܪ̈ܘܬܐ ܚܕܪ̈ܘܢܝ. ܟܠܗܘܢ ܡ̈ܚܫܘܠܝܟ ܘܓ̈ܠܠܝܟ
ܥܠܝ ܥܒ̣ܪܘ
5 ܐܢܐ ܕܝܢ ܐܡܪܬ ܕܐܪܚܩܬ ܡܢ ܩܕܡ ܥܝ̈ܢܝܟ. ܡܟܝܠ ܡܘܣܦ ܐܢܐ ܠܡܚܙܐ ܠܗܝܟܠܟ ܩܕܝܫܐ
6 ܚܕܪܘܢܝ ܡ̈ܝܐ ܥܕܡܐ ܠܢܦܫܐ ܘܬܗܘܡܐ ܟܪܟܢܝ. ܘܒܐܫܬܗ ܕܝܡܐ ܐܬܚܒܫ ܪܝܫܝ
7 ܘܠܐܫ̈ܬܗܘܢ ܕܛܘܪ̈ܐ ܢܚܬܬ ܘܐܪܥܐ ܐܚܕܬ ܣܘܟܪ̈ܝܗ̇ ܒܐ̈ܦܝ ܠܥܠܡ. ܘܐܣܩܬ ܚܝ̈ܝ ܡܢ
ܚܒܠܐ ܡܪܝܐ ܐܠܗܝ
8 ܟܕ ܐܬܛܪܦܬ ܢܦܫܝ ܠܡܪܝܐ ܐܬܕܟܪܬ. ܘܥܠܬ ܩܕܡܝܟ ܨܠܘܬܝ ܠܗܝܟܠܟ ܩܕܝܫܐ
9 ܟܠ ܕܢܛܪ̈ܝܢ ܕܚ̈ܠܬܐ ܣܪ̈ܝܩܬܐ. ܡܪܚܡܢܘܬܟ ܫܒܩܝܢ
10 ܐܢܐ ܕܝܢ ܒܩܠܐ ܕܬܘܕܝܬܐ ܐܕܒܚ ܠܟ. ܘܡܕܡ ܕܢܕܪܬ ܐܫܠܡ. ܦܘܪܥܢܐ ܠܡܪܝܐ

Chapter 8

0 ܬܫܒܘܚܬܐ ܕܒܝܬ ܚܢܢܝܐ.
26 ܡܒܪܟ ܐܢܬ ܡܪܝܐ ܐܠܗܐ ܕܐܒ̈ܗܬܢ. ܘܡܪܡܪܡ ܘܡܫܒܚ ܫܡܟ ܠܥܠܡ
27 ܡܛܠ ܕܙܕܝܩ ܐܢܬ ܒܟܠܡܐ ܕܥܒܕܬ ܠܢ ܘܟܠܗܘܢ ܥܒ̈ܕܝܟ ܒܩܘܫܬܐ ܘܬܪܝܨܢ ܐܘܪ̈ܚܬܟ.
ܘܟܠܗܘܢ ܕܝܢܝ̈ܟ ܡܗܝܡܢܝܢ
28 ܡܛܠ ܕܒܕܝܢܐ ܗܘ ܕܩܘܫܬܐ ܥܒܕܬ ܠܢ ܒܟܠܡܐ ܕܐܝܬܝܬ ܥܠܝܢ ܘܥܠ ܡܕܝܢܬܐ ܩܕܝܫܬܐ
ܕܐܒܗ̈ܝܢ ܥܠ ܐܘܪܫܠܡ. ܡܛܠ ܕܒܟܐܢܘܬܐ ܐܝܬܝܬ ܥܠܝܢ ܗܠܝܢ ܟܠܗܝܢ. ܡܛܠ ܚ̈ܘܒܝܢ
ܘܚܛܗ̈ܝܢ
29 ܕܚܛܝܢ ܘܐܪܫܥܢ ܩܕܡܝܟ. ܘܐܪܚܩܢ ܡܢܟ ܘܥܒܪܢ ܥܠ ܡܐܡܪܟ. ܘܚܛܝܢ ܠܟ
30 ܘܠܦܘ̈ܩܕܢܝܟ ܠܐ ܫܡܥܢ ܘܠܐ ܢܛܪܢ. ܘܠܐ ܥܒܕܢ ܐܝܟ ܡܕܡ ܕܦܩܕܬܢ ܕܢܛܐܒ ܠܢ
31 ܘܟܠܡܐ ܕܥܒܕܬ ܠܢ ܘܟܠܡܐ ܕܐܝܬܝܬ ܥܠܝܢ ܒܕܝܢܐ ܗܘ ܟܐܢܐ ܥ̣ܒܕܬ ܠܢ
32 ܘܐܫܠܡܬܢ ܒܐܝ̈ܕܐ ܕܒ̈ܥܠܕܒܒܝܢ. ܥ̇ܘ̈ܠܐ ܕܪ̈ܚܝܩܝܢ ܡܢܟ. ܠܡܪܘܬܐ ܕܡܠܟܘܬܐ
ܪܫܝܥܬܐ. ܕܒܝ̣ܫܐ ܡܢ ܟܠܗܝܢ ܡ̈ܠܟܘܬܐ ܕܐܪܥܐ
33 ܘܗܫܐ ܡܪܝܐ ܠܝܬ ܠܢ ܡ̇ܦܬܚ ܦܘܡܐ ܩܕܡܝܟ. ܡܛܠ ܒܗܬܬܐ ܘܚܣܕܐ ܕܗܘܐ ܠܥܒ̈ܕܝܟ
ܘܠܕܚ̈ܠܝܟ
34 ܠܐ ܬܫܠܡܢ ܥܕܡܐ ܠܚܪܬܐ ܡܛܠ ܫܡܟ. ܘܠܐ ܬܒܛܠ ܕܝܬܝܩܐ ܕܝܠܟ
35 ܘܠܐ ܬܪܚܩ ܪ̈ܚܡܝܟ ܘܛܝܒ̈ܘܬܟ ܡܢܢ. ܡܛܠ ܐܒܪܗܡ ܪܚܡܟ. ܘܡܛܠ ܐܝܣܚܩ ܥܒܕܟ.
ܘܡܛܠ ܐܝܣܪܐܝܠ ܩܕܝܫܟ
36 ܕܡܠܟܬ ܠܗܘܢ. ܕܬܣܓܐ ܙܪܥܗܘܢ ܐܝܟ ܟܘ̈ܟܒܐ ܕܒܫܡܝܐ. ܘܐܝܟ ܚܠܐ ܕܥܠ ܣܦܬܗ ܕܝܡܐ
37 ܘܗܫܐ ܡܪܝܐ ܗܐ ܐܬܡܟܟܢ ܡܢ ܟܠܗܘܢ ܥܡ̈ܡܐ. ܘܚܢܢ ܡܒܕܪܝܢܢ ܝܘܡܢܐ ܒܟܠܗ̇ ܐܪܥܐ.
ܡܛܠ ܚ̈ܘܒܝܢ ܘܚܛܗ̈ܝܢ
38 ܘܠܐ ܐܝܬ ܒܙܒܢܐ ܗܢܐ. ܠܐ ܪܝܫܐ ܘܠܐ ܫܠܝܛܐ ܘܠܐ ܢܒܝܐ ܘܠܐ ܡܕܒܪܢܐ. ܘܠܐ
ܡܕܒܚܐ. ܘܠܐ ܕܒܚܐ ܘܠܐ ܩܘܪܒܢܐ. ܘܠܐ ܕܘܟܬܐ ܕܢܣܩ ܒܣ̈ܡܐ ܐܘ ܕܒܚܬܐ ܘܢܫܟܚ ܚܢܢܐ
ܘܪ̈ܚܡܐ
39 ܐܠܐ ܒܠܒܐ ܫܚܝܩܐ ܘܒܪܘܚܐ ܡܟܝܟܬܐ. ܗܐ ܐܬܩܪܒܢ ܠܝܩܕܢܐ ܕܢܘܪܐ
40 ܟܕ ܒ̇ܥܝܢܢ ܕܝܬܝܪ ܡܢ ܬܘܪ̈ܐ ܘܕܟܪ̈ܐ ܘܐܡܪ̈ܐ ܣ̈ܓܝܐܐ. ܗܟܢܐ ܢܗܘܐ ܩܘܪܒܢܐ
ܘܢܦܫܢ ܝܘܡܢܐ ܩܕܡܝܟ. ܘܠܐ ܢܒܗܬܘܢ ܥܒ̈ܕܝܟ. ܡܛܠ ܕܠܐ ܒܗܬܝܢ ܐܝܠܝܢ ܕܬܟܝܠܝܢ ܥܠܝܟ
41 ܘܐܦ ܗܫܐ ܚܢܢ ܐܬܝܢ ܒܬܪܟ ܒܠܒܐ ܫܠܡܐ. ܘܐ̈ܦܝܟ ܒܥܝܢܢ ܡܪܝܐ
42 ܠܐ ܬܒܗܬܝܢ. ܐܠܐ ܥܒܕ ܥܡܢ ܐܝܟ ܣܘܓܐܐ ܕܛܝܒ̈ܘܬܟ ܘܕܪ̈ܚܡܝܟ ܣ̈ܓܝܐܐ
43 ܘܦܪܘܩܝܢ ܐܝܟ ܣܘܓܐܐ ܕܬܕܡܪ̈ܬܟ. ܘܗܒ ܬܫܒܘܚܬܐ ܠܫܡܟ ܡܪܝܐ
44 ܘܢܒܗܬܘܢ ܟܠܗܘܢ ܐܝܠܝܢ ܕܐܡ̇ܪܝܢ ܒܝ̣ܫܬܐ ܥܠ ܥܒ̈ܕܝܟ. ܘܢܒܗܬܘܢ ܒܟܠܗ̇
ܓܢܒܪܘܬܗܘܢ. ܘܚܝܠܗܘܢ ܢܫܬܒܩ
45 ܘܢܕܥܘܢ ܕܐܢܬ ܗܘ ܚܕ ܐܠܗܐ ܒܠܚܘܕܝܟ. ܘܡܫܒܚ ܐܢܬ ܒܟܠܗܘܢ ܥܒ̈ܕܝܟ
46 ܘܠܐ ܫܠܝܢ ܗܘܘ ܗ̇ܢܘܢ ܕܡܘܩܕܝܢ ܗܘܘ ܐܬܘܢܐ ܕܢܘܪܐ ܘܫܕܝܢ ܗܘܘ ܒܗ ܢܦܛܐ ܘܙܦܬܐ
ܘܟܒܪܝܬܐ. ܘܩ̈ܢܝܐ ܘܫܒ̈ܫܬܐ
47 ܘܝܗܒܬ ܩܠܐ ܫܠܗܒܝܬܐ ܕܢܘܪܐ. ܘܣܠܩܬ ܠܥܠ ܡܢ ܐܬܘܢܐ ܕܢܘܪܐ̇· ܐܪ̈ܒܥܝܢ ܘܬܫܥ
ܐܡ̈ܝܢ
48 ܘܗܘܬ ܡܘܩܕܐ ܘܡܘܒܕܐ ܢܘܪܐ̣. ܠܟܠ ܕܡܫܟܚܐ ܚܕܪܘܗܝ ܕܐܬܘܢܐ. ܡܢ ܟܠ̈ܕܝܐ ܘܐ̈ܟܠܝ
ܩܪܨܐ
49 ܡܠܐܟܐ ܕܝܢ ܕܡܪܝܐ ܢܚܬ ܥܡ ܚܢܢܝܐ ܘܥܙܪܝܐ ܘܡܝܫܐܝܠ ܠܓܘ ܐܬܘܢܐ ܕܢܘܪܐ. ܘܕܥܟܗ̇
ܠܫܠܗܒܝܬܐ ܕܢܘܪܐ ܡܢ ܐܬܘܢܐ
50 ܘܥܒ̣ܕ ܒܡܨܥܬܗ ܕܐܬܘܢܐ ܐܝܟ ܪܘܚܐ ܕܛܠܐ. ܘܠܐ ܩܪܒܬ ܠܗܘܢ ܢܘܪܐ ܐܦܠܐ ܩܠܝܠ ܘܠܐ
ܐܟܪܝܬ ܠܗܘܢ ܘܠܐ ܐܠܨܬ ܐܢܘܢ̇
51 ܗܝܕܝܢ ܬܠܬܝܗܘܢ ܐܝܟ ܕܡܢ ܚܕ ܦܘܡܐ. ܡܫܒܚܝܢ ܗܘܘ ܘܡܒܪܟܝܢ ܠܐܠܗܐ ܡܢ ܓܘ ܐܬܘܢܐ
ܕܢܘܪܐ ܘܐܡ̇ܪܝܢ
52 ܡܒܪܟ ܐܢܬ ܡܪܝܐ ܐܠܗܐ ܕܐ̈ܒܗܬܢ. ܡܫܒܚ ܐܢܬ ܘܡܪܡܪܡ ܐܢܬ ܠܥܠܡ. ܡܒܪܟ ܫܡܐ
ܕܬܫܒܘܚܬܟ ܩܕܝܫܐ. ܡܫܒܚ ܐܢܬ ܘܡܪܡܪܡ ܐܢܬ ܠܥܠܡ
53 ܡܒܪܟ ܐܢܬ ܒܗܝܟܠܐ ܕܩܘܕܫܟ. ܡܫܒܚ ܐܢܬ ܘܡܪܡܪܡ ܐܢܬ ܠܥܠܡ
54 ܡܒܪܟ ܐܢܬ ܕܝ̇ܬܒ ܐܢܬ ܥܠ ܟܪ̈ܘܒܐ ܘܚ̇ܙܐ ܐܢܬ ܬܗܘ̈ܡܐ. ܡܫܒܚ ܐܢܬ ܘܡܪܡܪܡ ܐܢܬ
ܠܥܠܡ
55 ܡܒܪܟ ܐܢܬ ܥܠ ܟܘܪܣܝ ܡܠܟܘܬܟ. ܡܫܒܚ ܐܢܬ ܘܡܪܡܪܡ ܐܢܬ ܠܥܠܡ
56 ܡܒܪܟ ܐܢܬ ܒܪܩܝܥܐ ܕܫܡܝܐ. ܡܫܒܚ ܐܢܬ ܘܡܪܡܪܡ ܐܢܬ ܠܥܠܡ

Chapter 9

0 ܨܠܘܬܐ ܕܒܝܬ ܚܢܢܝܐ.
57 ܒܪܟܘ ܟܠܗܘܢ ܥܒܕܘ̈ܗܝ ܕܡܪܝܐ ܠܡܪܝܐ. ܫܒܚܘܗܝ ܘܪܡܪܡܘܗܝ ܠܥܠܡ
58 ܘܡ̈ܠܐܟܘܗܝ ܕܡܪܝܐ ܠܡܪܝܐ
59 ܒܪܟܘ ܫܡܝܐ
60 ܒܪܟܘ ܡ̈ܝܐ ܕܠܥܠ ܡܢ ܫܡܝܐ
61 ܘܟܠ ܚܝ̈ܠܘܬܗ ܕܡܪܝܐ ܠܡܪܝܐ
62 ܒܪܟܘ ܫܡܫܐ ܘܣܗܪܐ
63 ܘܟܠܗܘܢ ܟܘ̈ܟܒܐ ܕܒܪܩܝܥܐ ܠܡܪܝܐ
64 ܒܪܟܘ ܡܛܪܐ ܘܛܠܐ
65 ܘܟܠܗܝܢ ܪ̈ܘܚܐ ܠܡܪܝܐ
66 ܒܪܟܘ ܢܘܪܐ ܘܚܘܡܐ ܠܡܪܝܐ
69 ܒܪܟܘ ܥܪܝܐ ܘܚܘܡܐ
70 ܬܠܓܐ ܘܓܠܝܕܐ ܠܡܪܝܐ
71 ܒܪܟܘ ܠܠܝܐ ܘܐܝܡܡܐ
72 ܢܘܗܪܐ ܘܚܫܘܟܐ ܠܡܪܝܐ
73 ܒܪܟܘ ܒܪ̈ܩܐ ܘܥܢ̈ܢܐ ܠܡܪܝܐ
74 ܒܪܟܘ ܐܪܥܐ
75 ܘܛܘܪ̈ܐ ܘܪ̈ܡܬܐ
76 ܘܟܠ ܕܡܘܥ̇ܐ ܥܠ ܐܪܥܐ ܠܡܪܝܐ.
77 ܘܟܠܗܘܢ ܡܒ̈ܘܥܐ ܕܡ̈ܝܐ ܠܡܪܝܐ
78 ܒܪܟܘ ܝܡ̈ܡܐ ܘܢܗܪ̈ܘܬܐ
79 ܒܪܟܘ ܢܘ̈ܢܐ ܘܟܠ ܕܪܚ̇ܫ ܒܡ̈ܝܐ ܠܡܪܝܐ
80 ܒܪܟܘ ܟܠܗ̇ ܦܪܚܬܐ ܕܫܡܝܐ
81 ܘܚܝܘܬܐ ܕܕܒܪܐ ܠܡܪܝܐ
82 ܘܟܠܗܘܢ ܒܢܝ̈ܢܫܐ ܠܡܪܝܐ
83 ܒܪܟܘ ܕܒܝܬ ܐܝܣܪܐܝܠ
84 ܒܪܟܘ ܟܗ̈ܢܐ
85 ܥܒ̈ܕܘܗܝ ܕܡܪܝܐ ܠܡܪܝܐ
86 ܒܪܟܘ ܪ̈ܘܚܬܐ ܘܢܦܫ̈ܬܐ ܕܙܕܝ̈ܩܐ
87 ܬܡ̈ܝܡܐ ܘܡ̈ܟܝܟܝ ܠܒܐ ܠܡܪܝܐ
88 ܒܪܟܘ ܚܢܢܝܐ ܘܥܙܪܝܐ ܘܡܝܫܐܝܠ ܠܡܪܝܐ. ܒܪܟܘ ܫܠܝ̈ܚܐ ܘܢܒ̈ܝܐ ܣܗ̈ܕܐ ܘܡ̈ܘܕܝܢܐ
ܠܡܪܝܐ. ܒܪܟܘ ܟܠ ܕܩܝܡܝܢ ܒܒܝܬܗ ܕܡܪܝܐ ܠܡܪܝܐ. ܡܒܪܟܝܢܢ ܠܐܒܐ ܘܠܒܪܐ ܘܠܪܘܚܐ
ܕܩܘܕܫܐ. ܡܫܒܚܝܢܢ ܘܡܪܡܪܡܝܢܢ ܠܥܠܡ

Chapter 10

0 ܨܠܘܬܐ ܕܚܙܩܝܐ.
10 ܐܢܐ ܐܡ̇ܪܬ̇· ܕܒܦܠܓܘܬ ܝܘܡ̈ܝ ܐܙ̇ܠ. ܒܬܪܥܐ ܕܫܝܘܠ ܫܒܩ̇ܬ ܫܪܟܢܐ ܕܫܢ̈ܝ
11 ܐܡ̇ܪܬ ܕܠܐ ܐܚ̇ܙܐ ܠܡܪܝܐ ܒܐܪܥܐ ܕܚ̈ܝܐ. ܘܬܘܒ ܠܐ ܐܚ̇ܙܐ ܐܢ̈ܫܐ ܥܡ ܥܡ̈ܪܝ
ܚܦ̣ܪܐ
12 ܕܪܝ ܫܩ̣ܠ ܘܥܒ̣ܪ ܡܢܝ̣. ܐܝܟ ܡ̇ܫܟܢܐ ܕܪ̈ܥܘܬܐ. ܐܬܩ̣ܦܕܘ ܐܝܟ ܣܝܪ̈ܣ ܚ̈ܝܝ.
ܘܐܝܟ ܢܘܠܐ ܕܩܪܝܒ ܠܡܬܓܕܕܘ. ܡܢ ܐܝܡܡܐ ܘܥܕܡܐ ܠܠܝܐ ܐܫܠܡ̣ܬܢܝ
14 ܐܝܟ ܣܢܘܢܝܬܐ ܕܡ̇ܢܨܪܐ ܢܨ̇ܪܬ. ܘܐܝܟ ܝܘܢܐ ܢܗ̇ܡܬ. ܐܪܝܡܬ ܥܝ̈ܢܝ ܠܡܪܘܡܐ.
ܡܪܝܐ ܦܨ̇ܢܝ ܘܒܣܡܝܢܝ
15 ܘܡܢܐ ܐܡ̇ܠܠ ܐܡ̣ܪ ܠܝ. ܘܗ̣ܘ ܥܒ̣ܪ ܘܐܢ̣ܝܕ ܟܠܗ̇ ܫܢܬܝ. ܥܠ ܡܪܪܐ ܕܢܦܫܝ ܡܪܝܐ
ܥܠܝܗܘܢ ܢܐܚܘܢ
16 ܡܛܠ ܗܠܝܢ ܚ̈ܝܐ ܕܪܘܚܝ ܐܚܠܡܝܢܝ ܘܐܚܢܝ
17 ܗܐ ܠܫ̇ܠܡܐ ܡ̣ܪ ܠܝ ܡܪ̈ܪܐ. ܘܐܢܬ ܨܒ̣ܝܬ ܒܢܦܫܝ̣. ܕܠܐ ܬ̣ܒܠܐ ܒܚܒܠܐ. ܡܛܠ
ܕܫܕܝܬ ܒܣܬܪ ܓܘ̣ܫܡܟ ܟܠܗܘܢ ܚ̈ܛܗܝ
18 ܡܛܠ ܕܠܐ ܫܝܘܠ ܬܘܕܐ ܠܟ̣. ܐܦܠܐ ܡ̇ܘܬܐ ܢܫܒܚܟ. ܘܠܐ ܢܣ̇ܒܪܘܢ ܠܩܘܫܬܟ ܐܝܠܝܢ
ܕܢܚ̈ܬܝܢ ܠܓܘܒܐ
19 ܐܠܐ ܢܘܕܘܢ ܠܟ ܚ̈ܝܐ ܕܐܟܘܬܝ ܝܘܡܢܐ. ܘܐܒܐ ܠܒܢ̈ܝܐ̣. ܢܚ̇ܘܐ ܗܝܡܢܘܬܟ
20 ܡܪܝܐ ܢܦܪܩܢܝ. ܘܬܫܒ̈ܚܬܗ ܢܫܒ̇ܚ. ܟܠܗܘܢ ܝܘܡ̈ܬܐ ܕܚ̈ܝܝܢ ܒܒܝܬܗ ܕܡܪܝܐ...

Chapter 11

0 ܬܫܒܘܚܬܐ ܕܕܘܝܕ.
2 ܐܠܗܝ ܐܠܗܝ ܐܢܬ ܐ̇ܣܟܐ ܠܟ. ܨܗܝܐ ܗܝ ܠܟ ܢܦܫܝ ܘܡ̇ܣܟܐ ܠܟ ܒܣܪܝ. ܐܝܟ ܐܪܥܐ
ܨܗܝܬܐ ܘܡ̇ܛܪܦܬܐ ܕܒ̇ܥܝܐ ܡ̈ܝܐ
3 ܗܟܢ ܚܪܬܟ ܒܩܘܫܬܐ ܕܐ̇ܚܙܐ ܥܘܫܢܟ ܘܐܝܩܪܟ
4 ܡܛܠ ܕܛ̇ܒܝܢ ܪ̈ܚܡܝܟ ܡܢ ܚ̈ܝܝ ܘܣܦ̈ܘܬܝ ܢܫܒܚܢܟ
5 ܗܟܢ ܐܒ̇ܪܟܟ ܒܚ̈ܝܝ ܘܠܫܡܟ ܐܪܝܡ ܐܝ̈ܕܝ
6 ܐܝܟ ܫܘܡܢܐ ܘܐܝܟ ܬܪܒܐ ܬܕܗܢ ܢܦܫܝ. ܘܒ̈ܣܦܘܬܐ ܕܫܘܒܚܐ ܢܫܒܚܟ ܦܘܡܝ
7 ܐܬܕܟܪܬܟ ܥܠ ܬܫܘܝܬܝ. ܘܒ̈ܠܝܠܘܬܐ ܐܪܢܝܬ ܒܟ
8 ܡܛܠ ܕܗܘܝܬ ܠܝ ܡ̇ܥܕܪܢܐ ܘܒ̣ܛܠܠܐ ܕܟܢ̈ܦܝܟ ܐܫ̇ܬܒܚ
9 ܢܦܩ̣ܬ̇· ܢܦܫܝ ܒܬܪܟ ܘܥܠܝ ܣܡ̣ܟܬ̇· ܝܡܝܢܟ
10 ܗ̣ܢܘܢ ܒܥ̣ܘ ܕܢܘܒܕܘܢ ܠܢܦܫܝ ܘܢ̇ܥܠܘܢ ܒܬܚ̈ܬܝܬܗ̇ ܕܐܪܥܐ
11 ܢܫ̇ܬܠܡܘܢ ܠܚܪܒܐ ܘܡܐܟܘܠܬܐ ܠܬܥ̈ܠܐ ܢܗܘܘܢ


Chapter 1

0 ܣ̣ܦܪܐ ܕܐܪܒܥܐ ܕܥܠ ܡܩ̈ܒܝܐ ܘܐܡܗܘܢ̈܀
1 ܡܠܬܐ ܕܦܝܠܘܣܦܘܬܐ ܡܛܝܒ ܐܢܐ ܕܐܚ̇ܘܐ ܩܕܡܝܟܘܢ. ܕܐܢ ܡܫܠܛܐ ܗܘ ܪܥܝܢܐ ܫܪܝܪܐ
ܕܫ̇ܠܡ ܠܕܚܠܬ ܐܠܗܐ. ܘܡ̇ܠܟ ܐܢܐ ܠܟܘܢ ܬܪܝܨܐܝܬ̣ ܕܒܚܦܝܛܘܬܐ ܬܚܘܪܘܢ ܒܦܝܠܣܘܦܘܬܐ.
2 ܐܦ ܓܝܪ ܐܠܨܐܝܬ ܠܟܠܢܫ ܚܫ̇ܚܐ. ܝܬܝܪܐܝܬ ܠܐܝܠܝܢ ܕܪ̈ܓܝܢ ܠܡܝܬܪܘܬܐ. ܛܥܝܢܐ
ܓܝܪ ܪܥܝܢܐ ܪܡܝܣܐ.
3 ܐܢ ܗ̣ܘ ܕܥܠ ܚܫ̈ܐ ܡܥܟܪ̈ܢܐ ܕܟܢܝܟܘܬܐ ܡܬܚܙܐ ܕܡܡܠܟ ܪܥܝܢܐ ܡܝܬܪܐ. ܥܠ
ܐܣܘܛܘܬܐ. ܥܠ ܪܓܬܐ.
4 ܘܠܐ ܗܘܐ ܒܠܚܘܕ ܥܠ ܗܠܝ̣ܢ. ܐܠܐ ܐܦ ܥܠ ܚ̈ܫܐ ܐܚܪ̈ܢܐ ܕܠܙܕܝܩܘܬܐ ܡܥ̣ܘܟܝܢ..
ܡܬܚܙܐ ܕܡܫܠܛ. ܥܠ ܙ̈ܢܝܐ ܒܝܫ̈ܐ. ܘܥܠ ܚ̈ܫܐ ܐܚܪ̈ܢܐ ܕܠܓܢܒܪܘܬܐ ܡܟܠܝܢ. ܥܠ
ܚܡܬܐ. ܘܥܠ ܕܠܐ ܐܢܫ ܢܬܪܦܐ ܩܕܡ ܐܘ̈ܠܨܢܐ. ܘܥܠ ܕܚܠܬܐ.
5 ܘܟܒܪ ܐܢܫ ܢܐܡܪ. ܕܐܢܗ̣ܘ ܕܥܠ ܚ̈ܫܐ ܡܫܠܛ ܗܘܢܐ. ܐܝ̇ܟܢܐ ܥܠ ܛܘܐܝܝ ܘܥܠ ܠܐ
ܝܕܥܬܐ ܠܐ ܡܫܠܛ. ܐܡ̇ܪܝܢ ܕܝܢ ܡܠܬܐ ܗܕܐ ܕܠܓܘܚܟܐ ܫ̇ܘܝܐ.
6 ܠܐ ܗܘܐ ܓܝܪ ܥܠ ܚ̈ܫܐ ܕܝܠܗ ܡܫܠܛ ܗܘܐ. ܐܠܐ ܥܠ ܚ̈ܫܐ ܕܠܘܩܒܠ ܓܢܒܪܘܬܐ
ܘܙܕܝܩܘܬܐ. ܘܟܢܝܟܘܬܐ ܐܝܬܝܗܘܢ. ܘܥܠ ܗܠܝܢ ܠܐ ܗܘܐ ܐܝܟ ܡ̇ܢ ܕܡܨ̣ܐ ܕܢܒ̇ܛܠ
ܐܢܘܢ. ܐܠܐ ܕܠܐ ܢܬܚܣܢ ܡܢܗܘܢ ܰ
7 ܡܢ ܣܓܝܐ̈ܬܐ ܕܝܢ ܘܡܢ ܐܚܪ̈ܢܝܬܐ ܐܝܬ ܠܝ ܕܐ̣ܚܘܐ ܕܡܡܠܟ ܗ̣ܘ ܥܠ ܚ̈ܫܐ̇ ܪܥ̇ܝܢܐ
ܕܫ̇ܠܡ̇ ܠܕܚܠܬ ܐܠܗܐ.
8 ܝܬܝܪܐܝܬ ܕܝܢ ܗܕܐ ܡܚܘܐ ܐܢܐ. ܡܢ ܚܠܝܨܘܬܐ ܕܗܠܝܢ ܕܥܠ ܐ̈ܦܝ ܕܚܠܬ ܐܠܗܐ ܡܝܬܘ.
ܐ̇ܡ̇ܪ ܐܢܐ ܕܝܢ ܐܠܝܥܙܪ ܘܫܒܥܐ ܐܚ̈ܐ ܘܐܡܗܘܢ.
9 ܟܠܗܘܢ ܓܝܪ ܗܠܝܢ ܥܠ ܟܐ̈ܒܐ ܕܥܕܡܐ ܠܡܘܬܐ ܡܡܛܝܢ ܐܡܣܪܘ. ܘܚ̇ܘܝܘ ܕܡܫܠܛ ܥܠ
ܚ̈ܫܐ ܐܝܬܘܗܝ ܪܥܝܢܐ.
10 ܡܢ ܐܢܫܐ ܕܝܢ ܫܒܝ̈ܚܐ ܗܫܐ ܠܗܠܝܢ ܗܘ ܣܝܡ̣ܐ ܠܝ ܕܐܩܠܣ. ܠܗܠܝܢ ܕܒܙܒܢܐ ܗܢܐ ܡܛܠ
ܕܚܠܬ ܐܠܗܐ ܡܝܬܘ ܥܡ ܐܡܗܘܢ. ܟܕ ܝܗ̇ܒ ܐܢܐ ܠܗܘܢ ܛܘܒܐ ܥܠ ܚܫܝ̈ܗܘܢ.
11 ܗܘ̇ܘ ܓܝܪ ܬܗܪܐ. ܠܐ ܗܘܐ ܒܠܚܘܕ ܠܟܠܗܘܢ ܒܢܝ̈ܢܫܐ ܕܫܪܟܐ ܡܛܠ ܓܢܒܪܘܬܗܘܢ. ܐܠܐ
ܐܦ ܠܗ̇ܢܘܢ ܕܐܫܬܢܕܘ ܒܗܘܢ. ܗܘܘ ܓܝܪ ܥܠ̣ܬܐ ܠܡܦܘܠܬܗ̇ ܕܛܪܘܢܘܬܐ ܕܥܠ ܥܡܐ.
ܘܙܟܐܘܗܝ ܠܛܪܘܢܐ. ܘܕܟܝܘܗܝ ܠܐܬܪܗܘܢ.
12 ܘܥܠ ܗܕܐ ܗܫܐ ܠܡܐܡܪ ܕܠܝܠܐ ܠܢ. ܡܢ ܒܬܪ ܕܥܠܬܗ̇ ܕܡܠܬܢ ܢܘܕܥ. ܗ̇ܝ ܕܗܟܢܐ
ܡܥܕܝܢܢ ܠܡܥܒܕ. ܘܗܝ̇ܕܝܢ ܒܥܘܕܪܢܗ ܕܐܠܗܐ ܡܚܟܡ ܟܠ ܡܠܬܢ ܥܠܝܗܝܢ ܡܦܢܝܢܢ.
13 ܒܥܬܢ ܗܟܝܠ ܗܕܐ ܗܝ. ܐܢ ܡܫܠܛ ܥܠ ܚܫܐ ܪܥܝܢܐ.
14 ܢܒ̇ܚܢ ܕܝܢ ܡܢܐ ܐܝܬܘܗܝ ܪܥܝܢܐ. ܘܡܢܐ ܐܝܬܘܗܝ ܚܫܐ. ܘܟܡ̣ܐ ܙ̈ܢܝܢ ܕܚܫܐ.
ܘܐܢܗ̣ܘ ܕܥܠ ܟܠܗܘܢ ܪܥܝܢܐ ܡܫܠܛ.
15 ܪܥܝܢܐ ܗܟܝܠ ܐܝܬܘܗܝ ܗܘܢܐ ܕܒܟܐܢܘܬܐ ܓܒ̇ܐ ܠܚ̈ܝܐ ܕܒܚܟܡܬܐ.
16 ܚܟܡܬܐ ܕܝܢ ܐܝܬܝܗ̇ ܐܝܕܥܬܐ ܕܨܒ̈ܘܬܐ ܕܐܠܗܘܬܐ ܘܕܐܢܫܘܬܐ ܘܕܥܠܠ̈ܬܗܝܢ.
17 ܗܝ̣ ܕܝܢ ܗܕܐ ܐܝܬܝܗ̇ ܡܪܕܘܬܐ ܕܒܢܡܘܣܐ. ܗ̇ܝ ܕܒܐܝ̈ܕܝܗ̇ ܐܦ ܗܠܝܢ ܕܐܠܗܘܬܐ
ܪ̈ܘܪܒܐܝܬ. ܘܗܠܝܢ ܕܐܢܫܘܬܐ ܥܗܢܐܝܬ ܝܠܦ̇ܝܢ ܚܢܢ.
18 ܡܢܘ̈ܬܐ ܕܝܢ ܕܝܠܗ̇ ܕܚܟܡܬܐ ܐܝܬܝܗܝܢ ܗܠܝܢ. ܡܗܘܢܘܬܐ. ܙܕܝܩܘܬܐ. ܟܢܝܟܘܬܐ.
19 ܕܡܢ ܟܘܠܗܝܢ ܕܝܢ ܪܫܝܐ ܐܝܬܝܗ̇ ܡܗܘܢܘܬܐ. ܕܒܐ̈ܝܕܝܗ̇ ܥܠ ܟܠ ܚ̈ܫܝܢ ܡܡܠܟ
ܪܥܝܢܐ.
20 ܟܝܢܗܘܢ ܕܝܢ ܕܚ̈ܫܐ ܕܠܓܘ ܡܢܗܘܢ ܚܒܝܫܝܢ. ܐܚܪ̈ܢܐ. ܐܝܬܝܗܘܢ̣ ܬܪܝܢ. ܗܢܝܝܘܬܐ
ܘܐܘܠܨܢܐ. ܗܠܝܢ ܕܝܢ ܠܘ̇ܝܢ ܠܗ̇ ܠܢܦܫܐ.
21 ܚܫ̈ܐ ܕܝܢ ܣܓܝܐ̈ܐ ܐܝܟ ܕܒܝܘܒܠܐ ܣܕܝܪܝܢ ܒܬܪܗܘܢ.
22 ܡܢ ܩܕܡ ܗܢܝܝܘܬܐ ܗܟܝܠ ܐܝܬܝܗ̇ ܪܓܬܐ. ܒܬܪܗ̇ ܕܝܢ ܚܕܘܬܐ.
23 ܡܢ ܩܕܡ ܐܘܠܨܢܐ ܕܝܢ ܐܝܬ ܕܚܠܬܐ. ܡܢ ܒܬܪܗ ܕܝܢ ܕܐܘܠܨܢܐ̣ ܥܩܬܐ.
24 ܚܡܬܐ ܕܝܢ ܚܫܐ ܗܘ ܕܓܘܐ. ܕܗܢܝܝܘܬܐ ܘܕܐܘܠܨܢܐ. ܢܕܥ ܕܝܢ ܐܢܫ ܕܗܟܢܐ ܗܝ̣.
ܐܡܬܝ ܕܢ̇ܦܠ ܒܗ̇.
25 ܒܗܢܝܝܘܬܐ ܗܟܝܠ ܐܝܬܝܗ̇ ܡܨܛܠܝܢܘܬܐ ܕܠܘܬ ܚ̈ܫܐ ܒܝܫ̣̈ܐ. ܕܡܢ ܟܠܗܘܢ ܚ̈ܫܐ̣
ܐܣܟ̈ܡܝܗ ܣܓܝܐܝܢ.
26 ܕܒܢܦܫܐ ܗܠܝܢ ܣ̇ܥܪܐ. ܚܬܝܪܘܬܐ ܘܪܚܡܬ ܟܣܦܐ ܘܪܚܡܬ ܬܫܒܘܚܬܐ ܘܚܪܝܢܘܬܐ.
27 ܒܦܓܪܐ ܕܝܢ ܕܢܐܟܘܠ ܕܟܠ ܡܕܡ ܘܕܗ̇ܘܐ ܙ̇ܟܐ ܠܟܪܣܗ. ܘܕܗ̣ܘܐ ܐ̇ܟܠ ܡܫܘܚܕܐܝܬ̣.
28 ܐܝ̇ܟܢܐ ܗܟܝܠ ܕܢܨ̈ܒܬܐ ܐܝܬܝܗܝܢ ܕܦܓܪܐ ܘܕܢܦܫܐ ܬܪ̈ܬܝܗܝܢ ܗܠܝܢ. ܗܢܝܝܘܬܐ
ܘܐܘܠܨܢܐ ܕܡܬܝܠܕܝܢ ܡܢ ܟܐ̈ܒܐ. ܗܟܢܐ ܣܓܝܐ̈ܝܢ ܥܘ̈ܦܐ ܕܗܠܝܢ ܚ̈ܫܐ.
29 ܕܠܚܕ ܚܕ ܡܢܗܘܢ ܗ̣ܘ ܪܥܝܢܐ ܕܫ̣ܠܡ ܠܕܚܠܬ ܐܠܗܐ ܦ̇ܠܚ ܘܡܕܟܐ ܘܟ̇ܣܚ. ܘܡܛܥܡ
ܘܡܟܪܟ   ܘܡܫܩܐ. ܘܡܪܝܚ ܠܟܘܠ ܥ̈ܠܠܢ ܕܡܘ̈ܠܕܢ ܟܐ̈ܒܐ.
30 ܗܘܢܐ ܓܝܪ ܐܝܬܘܗܝ ܡܕܒܪܢܗ̇ ܕܡܝܬܪܘܬܐ. ܡ̇ܠܟܐ ܕܝܢ ܕܥܠ ܚܫ̈ܐ. ܘܡܬܚܙܐ ܠܘܩܕܡ
ܒܝܕ ܥܒ̈ܕܐ ܡܥܟܪ̈ܢܐ ܕܟܢܝܟܘܬܐ. ܕܡܫܠܛ ܗܘ ܥܠ ܚ̈ܫܐ.
31 ܟܢܝܟܘܬܐ ܗܟܝܠ ܕܐܢܫ̣. ܢܗܘܐ ܙܟ̇ܐ ܠܐܪ̈ܓܝܓܬܐ.
32 ܗܠܝܢ ܕܐܝܬܝܗܝܢ ܡܢܗܝܢ ܢܦܫ̈ܢܝܬܐ ܘܡܢܗܝܢ ܦܓܪ̈ܢܝܬܐ. ܡܬܚܙܐ ܕܝܢ ܕܐܦ ܥܠ ܗܠܝܢ
ܘܥܠ ܗܠܝܢ ܡܫܠܛ.
33 ܘܐܠܐ ܐܝ̇ܟܢܐ ܡܐ ܕܡܬܙܝܥܝܢ ܚܢܢ ܠܡܐܟܠ ܡܕܡ ܕܠܐ ܡܦܣ. ܡܗܦܟܝܢ ܚܢܢ ܢܦܫܢ ܡܢ
ܐ̈ܪܓܝܓܬܢ. ܠܐ ܗܘܐ ܕܡܨ̣ܐ ܪܥܝܢܐ ܠܡܙܟܐ ܠܪ̈ܓܝܓܬܐ. ܐܢܐ ܗܟܢܐ ܣ̇ܒܪ ܐܢܐ.
34 ܪ̈ܓܝܢ ܚܢܢ ܓܝܪ ܠܡܐܟܠ ܠܚܝܘ̈ܬܐ ܕܒܝܡܐ ܘܠܦܪܚܬܐ ܘܠܐܪܒܥܬ ܪ̈ܓܠܐ. ܘܠܟܘܠ
ܡܐ̈ܟܠܢ. ܘܡܬܟܠܝܢ ܚܢܢ ܡܛܠ ܡܫܠܛܘܬܗ ܕܪܥܝܢܐ.
35 ܘܡܬܛܦܝܣܝܢ ܚܢܢ ܘܡܬܬܟܣܝܢ ܚܫ̈ܝܗܝܢ ܕܪ̈ܓܝܓܬܐ. ܟܕ ܡܢ ܪܥܝܢܐ ܪܡܝܣܐ ܡܙܕܓܪܝܢ.
ܘܡܬܒܠܡܝܢ ܟܠܗܘܢ ܙܘ̈ܥܐ ܕܦܓܪܐ.

Chapter 2

1 ܘܠܘ ܕܕܘܡܪܐ ܗܝ ܐܢ ܗܘ ܕܐܪ̈ܓܝܓܬܗ̇ ܕܢܦܫܐ ܕܪ̈ܓܢ ܠܫܘܦܪܐ ܡ̈ܬܟܠܝܢ.
2 ܗܟܢܐ ܓܝܪ ܝܘܣܦ ܡܬܩܠܣ. ܕܒܝܕ ܡܗܘܢܘܬܐ ܙܟ̣ܐ ܠܗܢܝܘܬܐ ܕܚܫܐ.
3 ܟܕ ܓܝܪ ܐܝܬܘܗܝ ܛܠܝܐ ܘܒܗ̇ܘ ܥܘܙܐ ܕܒܗ ܠܫܘܬܦܘܬܐ ܐܢܫ ܡ̣ܛܐ̣. ܦܩܪܘܬܐ ܕܚ̈ܫܘܗܝ
ܒܗ ܢܝ̇ܚ̣.
4 ܠܐ ܗܘܐ ܕܝܢ ܠܦܩܪܘܬܐ ܒܠܚܘܕ ܕܝܠܗ ܕܣܘܥܪܢܐ ܡܬܚܙܐ ܪܥܝܢܐ ܕܡܨ̣ܐ ܠܡܙܟܐ̣. ܐܠܐ
ܐܦ ܠܟܠ ܪ̈ܓܝܓܢ.
5 ܐܡ̣ܪ ܓܝܪ ܢܡܘܣܐ. ܠܐ ܬܪܓ ܐܢܬܬ ܚܒܪܟ. ܘܠܐ ܟܠ ܡܕܡ ܕܐܝܬ ܠܚܒܪܟ.
6 ܘܗܐ ܐܦ ܐܠܘ ܠܐ ܐܡ̇ܪ ܢܡܘܣܐ ܕܠܐ ܬܪܓ̣. ܡ̣ܨܐ ܗ̣ܘܝܬ ܐܦ ܗܟܢܐ ܕܐܦܝܣܟܘܢ.
ܕܡ̣ܨܐ ܗܘ ܪܥܝܢܐ ܠܡܙܟܐ ܠܪ̈ܓܝܓܬܐ ܐܟܙܢܐ ܕܐܦ ܠܣܘܥܪ̈ܢܐ ܡܥܘܟ̈ܢܐ ܕܙܕܝܩܘܬܐ.
7 ܘܐܠܐ ܐܝܟܢܐ ܟܕ ܐܝܬܘܗܝ ܐܢܫ ܠܥܒܐ ܐܘ ܪܘܝܐ̇. ܝ̇ܠܦ ܬܩܢܘܬܐ ܟܕ ܡܪܦܐ ܗܠܝܢ
ܩܕ̈ܡܝܬܐ. ܐܠܘ ܠܐ ܓܠܝ̣ܐ ܕܡܫܠܛ ܗܘ ܥܠ ܚܫ̈ܐ ܪܥܝܢܐ ܕܫ̇ܠܡ ܠܕܚܠܬ ܐܠܗܐ.
8 ܒܪܫܥܬܗ ܓܝܪ ܐܢ ܗ̣ܘ ܕܒܢܡܘܣܐ ܢܬܕܒܪ̣. ܐܦܢ ܐܝܬܘܗܝ ܪܚܡ̇ ܟܣܦܐ̣. ܥܨ̇ܐ ܢܦܫܗ
ܘܡܘܙܦ ܠܣܢܝ̈ܩܐ. ܘܕܠܐ ܪܒܝܬܐ ܝܗ̇ܒ ܟܣܦܗ ܘܡܚܫܒ ܒܫ̈ܒܐ. ܘܫܒ̇ܩ ܡܢ ܡܐ ܕܡܬܚܝܒ
ܠܗ.
9 ܐܦܢ ܢܗܘܐ ܕܚܣܘܟܬܢܐ ܗܘܐ. ܡܙܕܟܐ ܡܢ ܢܡܘܣܐ ܡܛܠ ܪܥܝܢܐ ܡܝܬܪܐ. ܟܕ ܠܐ ܡܠܩܛ
ܡܒܕܪ̈ܬܐ ܒܚܨܕܐ. ܘܠܐ ܡܒܥܪ ܟܪܡܗ. ܘܒܥ̇ܒܕܐ ܕܝܢ ܕܠܝܠܐ ܗܕܐ ܠܡܕܥ. ܕܡܫܠܛ ܗܘ ܥܠ
ܚ̈ܫܐ ܪܥܝܢܐ.
10 ܢܡܘܣܐ ܓܝܪ ܐܦ ܥܠ ܪܚܡܬܐ ܕܒ̈ܢܝܐ ܠܘܬ ܐܒܗ̈ܐ ܡܫܠܛ. ܟܕ ܠܐ ܡܬܟܚܕܝܢ ܡܢܗܘܢ
ܘܡܫܠܡܝܢ ܙܕܩܗ.
11 ܘܥܠ ܪܚܡܬ ܫܘܬܦܘܬܐ ܬܘܒ ܡܫܠܛ. ܕܐܢܗ̣ܘ ܕܒܠܐ ܢܡܘܣܐ ܬܗܘܐ ܢܟܣܗ̇.
12 ܘܥܠ ܪܚܡܬܐ ܕܐܒܗ̈ܐ ܕܠܘܬ ܒܢ̈ܝܐ ܬܘܒ ܡܫܠܛ. ܘܒܐ̈ܝܕܝ ܐܒܗ̈ܝܗܘܢ ܣ̇ܐܡ ܒܪܫܗܘܢ
ܡܛܠ ܒܝܫ̣ܘܬܗܘܢ. ܡܫܠܛ ܕܝܢ ܐܦ ܥܠ ܚܘܒܐ ܕܪ̈ܚ̇ܡܐ. ܟܕ ܡܟܣ ܠܗܘܢ ܡ̣ܛܠ ܪܘܫܥܗܘܢ
ܒܐܝ̈ܕܝ ܪ̈ܚ̇ܡܝܗܘܢ.
13 ܘܠܐ ܬܣܒܪܘܢ ܕܡܕܡ ܗܘ ܚܕܬ ܗܢܐ ܡܕܡ ܕܐܡ̇ܪܬ. ܐܝ̇ܟܐ ܕܐܦ ܠܒܥܠܕܒܒܘܬܐ ܡܨ̣ܐ
ܪܥܝܢܐ ܠܡܙܟܐ. ܡܛܘܠ ܢܡܘܣܐ.
14 ܟܕ ܠܐ ܦܣ̇ܩ ܐܝ̈ܠܢܐ ܫܦܝܪܐ ܕܣܢܐ̈ܘܗܝ ܐܠܐ ܡ̇ܢܛܪ ܠܗܘܢ ܕܢܗ̣ܘܘܢ ܠܒܥܠܕ̈ܒܒܘܗܝ
ܘܡ̣ܩܝܡ ܠܐܝܠܝܢ ܕܪܡ̣ܝܢ.
15 ܐܦ ܒܚ̈ܫܐ ܕܝܢ ܥܙ̈ܝܙܐ ܡܬܚܙܐ ܪܥܝܢܐ ܕܙܟ̇ܐ. ܗܢܘ ܕܝܢ ܠܪܚܡܬ ܪܫܢܘܬܐ ܘܠܪܚܡܬ
ܬܫܒܘܚܬܐ. ܘܠܫܒܗܪܢܘܬܐ ܘܠܚܬܝܪܘܬܐ ܘܠܚܣܡܐ.
16 ܠܟܠܗܘܢ ܓܝܪ ܗܠܝܢ ܚ̈ܫܐ ܣ̈ܢܝܐ ܥܨ̇ܐ ܘܡܫܥܒܕ ܐܝ̇ܢܐ ܕܚܝܐ ܢܟܦܐܝܬ. ܐܟܙܢܐ ܕܐܦ
ܠܚܡܬܐ ܙ̇ܟܐ. ܐܦ ܥܠ ܗܕܐ ܓܝܪ ܡܫ̇ܠܛ ܗܘ.
17 ܗܐ ܓܝܪ ܟܕ ܐܬܚܡܬ ܡܘܫܐ ܥܠ ܕܬܘܢ ܘܐܒܝܪܡ̣. ܠܐ ܣܥ̣ܪ ܠܘܬܗܘܢ ܡܕܡ ܕܚܡܬܐ. ܐܠܐ
ܒܪܡܝܣܘܬܐ ܕܪܥܝܢܗ̣. ܚܡܬܗ ܟܒ̣ܫ ܐܝܟ ܕܒܕܝ̣ܢܐ.
18 ܡܨ̣ܐ ܗܘ ܓܝܪ ܪܥܝܢܐ ܐܝܟ ܡܐ ܕܐܡ̇ܪܬ ܕܢܣܒ ܙܟܘܬܐ ܥܠ ܚ̈ܫܐ. ܕܠܗܠܝܢ ܢܫܗ̇ܐ
ܘܠܗܠܝܢ ܢܦܟܗ.
19 ܘܐܠܐ ܥܠ ܡܢܐ ܐܒܘܢ ܚܟܝܡ ܒܟܠ ܝܥܩܘܒ̇. ܠܫܡܥܘܢ ܘܠܠܘܝ ܥ̇ܕܠ. ܡܛܠ ܕܕܠܐ ܪܥܝܢܐ
ܠܒ̈ܢܝ ܫܟܝܡ ܟܠܗ ܥܡܐ ܡܢ ܣܟܗ ܩ̇ܛܠܘ. ܟܕ ܐܡ̇ܪ. ܠܝܛ ܗܘ ܪܘܓܙܗܘܢ ܘܚܡܬܗܘܢ ܡܛܠ
ܕܩܫܝܐ ܗܝ.
20 ܐܠܘ ܓܝܪ ܠܐ ܡܨ̣ܐ ܗܘܐ ܪܥܝܢܐ ܠܡܚܣܢ ܠܚܡܬܐ̣. ܠܐ ܐܡ̇ܪ ܗܘܐ ܗܟܢܐ.
21 ܟܕ ܓܝܪ ܒ̣ܪܐ ܐܠܗܐ ܠܒܪܢܫܐ̣. ܚܫ̈ܐ ܘܙܘ̈ܥܐ ܢ̣ܨܒ ܒܗ.
22 ܟܕ ܕܝܢ ܒܝܕ ܪ̈ܓܫܐ ܠܪܥܝܢܐ ܚܣܝܐ ܥܠ ܟܘܠܗܘܢ ܐܡܠܟ. ܘܐܝܟ ܕܥܠ ܬܪܘܢܘܣ ܐ̣ܘܬܒ.
23 ܝܗ̣ܒ ܠܗ ܠܗܢܐ ܢܡܘܣܐ. ܕܟܕ ܒܗ ܡܬܕܒܪ̣. ܢܡܠܟ ܡܠܟܘܬܐ ܟܢܝܟܬܐ ܘܙܕܝ̣ܩܬܐ
ܘܓܢܒܪܬܐ.
24 ܐܝܟܢܐ ܗܟܝܠ ܐܝܬ ܠܟܘܢ ܠܡܐܡܪ. ܐܢ ܐܝܢ ܥܠ ܟܠܗܘܢ ܚܫ̈ܐ ܡܡܠܟ ܪܥܝܢܐ.

Chapter 3

1 ܕܓܘܚܟܐ ܓܝܪ ܣܓܝܐܐ ܐܝܬܝܗ̇ ܡܠܬܐ ܗܕܐ. ܠܐ ܗܘܐ ܓܝܪ ܥܠ ܚܫܘ̈ܗܝ ܡܬܚܙܐ ܗܘܢܐ
ܕܡܫܠܛ. ܐܠܐ ܥܠ ܚܫ̈ܐ ܦܓܪ̈ܢܝܐ. ܕܐܝܟ ܐܝܟ̇ܢܐ.
2 ܕܠܐ ܐܢܫ ܡܢܟܘܢ ܠܐ ܢܪܓ ܠܐ ܡܨ̇ܝܐ. ܕܠܐ ܕܝܢ ܢܫܬܥܒܕ ܠܪܓܬܗ ܡ̣ܨܐ ܗܘ ܢܡܘܣܐ
ܠܡܥܒܕܢܘܬܗ.
3 ܠܐ ܐܢܫ ܡ̣ܨܐ ܕܚܡܬܐ ܡܢ ܢܦܫܗ ܢܦܣܘܩ. ܐܠܐ ܡܨ̇ܝܐ ܕܢ̇ܥܕܪ ܪܥܝܢܐ ܕܠܐ ܢܬܚܡܬ.
4 ܡܪܝܪܘܬ ܝܨܪܐ ܠܐ ܡ̣ܨܐ ܐܢܫ ܕܡܢܗ ܢܢܟܪܐ. ܐܠܐ ܡ̣ܨܐ ܪܥܝܢܐ ܕܢܬܠ ܠܗ ܐ̣ܝܕܐ
ܕܡܢܗ ܠܐ ܢܬܚܣܢ.
5 ܠܐ ܗܘܐ ܓܝܪ ܥ̇ܩܘܪܐ ܕܚ̈ܫܐ ܗܘ ܪܥܝܢܐ̣. ܐܠܐ ܒܥܠܕܪܐ.
6 ܘܐܝܬ ܠܢ ܗܕܐ ܠܡܣܬܟܠܘ ܢܗܝܪܐܝܬ̣ ܒܝܕ ܨܗܝܗ ܕܡܠܟܐ ܕܘܝܕ.
7 ܡܛܠ ܓܝܪ ܕܝܘܡܐ ܟܠܗ ܥܡ ܦܠܫ̈ܬܝܐ ܐܩܪܒ. ܘܣܘܓܐ ܡܢܗܘܢ ܚ̣ܪܒ ܥܡ ܦܠܚ̈ܐ ܕܡܢ ܥܡܐ
ܐܝܬ ܗܘܘ ܥܡܗ.
8 ܘܪܡܫܐ ܡܟܝܠ ܐܕܪܟ ܗܘܐ ܠܗ. ܘܡܣܬܪܗܒ ܗܘܐ ܟܕ ܕܥ̣ܝܬ ܛܒ ܘܠܐܐ ܠܡܐܬܐ ܠܡܫܟܢ
ܡܠܟܘܬܗ. ܕܥܠ ܓܒܗ ܠܟܐ ܘܠܟܐ ܡܫܪܝܬܐ ܕܚܝܠܐ ܕܐܒ̈ܗܝܢ ܫ̣ܪܝܐ ܗܘܬ.
9 ܘܟܕ ܟܘܠܗܘܢ ܒܚܫܡܝܬܐ ܥ̣ܢܝܢ ܗܘܘ.
10 ܡ̇ܠܟܐ ܐܝܟ ܡ̇ܢ ܕܣ̇ܓܝ ܨܗ̣ܐ ܗܘܐ. ܟܕ ܛܒ ܫܟܝ̈ܚܢ ܗ̈ܘܝ ܠܗ ܡܥ̈ܝܢܐ ܕܠܐ ܚܣܡ.
ܘܡ̣ܨܐ ܗܘܐ ܕܨܗܝܗ ܒܐ̈ܝܕܝܗܝܢ ܢܦܝ̇ܓ.
11 ܐܠܐ ܪܓܬܐ ܕܠܐ ܒܘܝܢܐ ܫܚ̇ܩܐ ܗܘܬ ܠܗ. ܕܡܢ ܡ̈ܝܐ ܕܒܝܬ ܒܥܠܕܒ̈ܒܐ ܢܫܬܐ ܗܘܐ.
ܘܡܢܗ̇ ܡܬܒܘܪܪ ܗܘܐ ܘܡܫܬܠܗܒ.
12 ܘܡܢܗܘܢ ܡܢ ܦܠ̣ܚܘܗܝ ܥܠ ܪܓܬܗ ܡܬܬܢܚܝܢ ܗܘܘ ܘܡܒܓܢܝܢ. ܬܪܝܢ ܥܠܝܡ̈ܝܢ ܡܢ ܦܠܚ̈ܐ
ܕܐܝܬܝܗܘܢ ܗܘܘ ܚܝ̈ܠܬܢܐ ܘܓܢܒ̈ܪ̣ܐ ܚܓ̇ܘ ܡܢ ܪܓܬܗ ܕܡ̇ܠܟܐ. ܘܩܘܩܬܐ ܫ̣ܩܠܘ. ܘܟܘܠܗ
ܙܝܢܗܘܢ ܐܬܠܒܫܘ. ܘܥܒ̣ܪܘ ܬܚܘ̈ܡܐ ܕܒܥܠܕܒ̈ܒܝܗܘܢ. ܘܙܩ̈ܦܐ ܕܠܛܝܝܗܘܢ.
13 ܘܐܬܓܢܝܘ ܡܢ ܢ̇ܛܘܪ̈ܐ ܕܬܪ̈ܥܐ. ܘܢܦܩܘ ܟܕ ܡܥܩܒܝܢ ܒܝܬ̇ ܒܥܠܕܒ̈ܒܐ.
14 ܘܡܒܨܝܢ ܕܐܝ̇ܟܐ ܐܝܬܝܗܘܢ ܡ̈ܝܐ. ܘܡܢܗܘܢ ܠܒܝܒܐܝܬ ܫܩܝܐ ܠܡ̇ܠܟܐ ܐܝܬܝܘ.
15 ܗ̣ܘ ܕܝܢ ܟܕ ܥܙܝܙܐܝܬ ܝܩ̇ܕ ܗܘܐ ܡܢ ܨܗܝܐ̣. ܐ̣ܬܚܫܒ ܕܨܒܘܬܐ ܗܝ ܩܫܝܬܐ ܘܡܠܝܐ
ܩܢܕܝܢܘܣ ܣܡ ܕܐܝܬܘ̇ܗܝ ܫܩܝܐ. ܕܒܕܡܐ ܡܬܬܩܠ ܗܘܐ.
16 ܘܡܛܠ ܗܕܐ ܐܩܝܡ ܚܘܫܒܐ ܛ̇ܒܐ ܠܘܩܒܠ ܪܓܬܗ. ܘܢܩܝܗ ܠܫܩܝܐ ܕ̣ܐܬ̣ܐ ܠܗ ܠܐܠܗܐ.
17 ܡ̣ܨܐ ܗܘ ܓܝܪ ܪܥܝܢܐ ܡܝܬܪܐ ܠܡܙܟܐ ܩܛܝܪ̈ܝܗܘܢ ܕܚ̈ܫܐ. ܘܠܡܪܟܟܘ ܥܘܒ̈ܝܢܐ
ܕܦܩܪܘܬܐ.
18 ܘܠܡܚܣܢ ܠܐܘܠܨ̈ܢܘܗܝ ܕܦܓܪܐ. ܘܒܪܚܡܬܐ ܕܫܦܝ̈ܪܬܐ ܢܒܣܪ ܥܠ ܟܘܠܗܘܢ ܩܛܝܪ̈ܐ
ܕܚ̈ܫܐ.
19 ܗܐ ܕܝܢ ܡܟܝܠ ܥܕܢܐ ܩ̇ܪܐ ܠܢ ܠܡܚܘܝܘܬܗ̇ ܠܬܫܥܝܬܐ ܕܪܥܝܢܐ ܡܝܬܪܐ.
20 ܡܛܠ ܕܫܝܢܐ ܥܡܝܩܐ ܐܝܬܘܗܝ ܗܘܐ. ܠܐܒ̈ܗܝܢ ܢܡܘܣܐ. ܘܐܝܬܝܗܘܢ ܗܘܘ ܒ̈ܛܒܬܐ
ܘܒܢܝ̈ܚܐ ܐܝܟ ܕܐܦ ܡ̇ܠܟܐ ܣܠܘܩܘܣ ܢܝܩܛܘܪ ܕܗܒܐ ܘܣܐܡܐ ܦ̣ܪܫ ܠܗܘܢ ܠܦܘܠܚܢܐ
ܕܩܘܕܫܐ. ܘܕܘܒܪ̈ܝܗܘܢ ܥܠܘܗܝ ܐܬܩܒܠܘ ܗܘܘ.
21 ܗܝ̇ܕܝܢ ܐܢ̈ܫܝܢ ܠܐܘܝܘܬܐ ܕܓܘܐ ܒܝܕ ܫܓܝܫܘܬܗܘܢ ܕܠܚܘ. ܘܒܥܩ̈ܬܐ ܕܙ̈ܢܝܢ ܙ̈ܢܝܢ
ܢܦ̣ܠܘ.

Chapter 4

1 ܫܡܥܘܢ ܓܝܪ ܐܢܫ ܕܠܩܘܒܠܐ ܕܕܘܒܪ̈ܘܗܝ ܕܚܘܢܝܐ ܡܬܕܒܪ ܗܘܐ. ܗ̇ܘ ܕܗܝ̇ܕܝܢ ܐܝܬ
ܗܘܐ ܠܗ ܪܒܘܬ ܟܗܢܘܬܐ. ܓܒܪܐ ܛ̇ܒܐ ܘܫܦܝܪܐ. ܡܛܠ ܕܒܟܠ ܐܣܟܝܡ ܩܪ̈ܨܘܗܝ ܩܕܡ ܥܡܐ
ܐܟ̣ܠ. ܘܠܐ ܐܫܟܚ ܕܢܒܐܫ ܠܗ. ܥ̣ܪܩ ܘܫ̇ܢܝ ܕܠܐܬܪܗ ܢܫܠܡ.
2 ܘܥܠ ܗܕܐ ܐܬ̣ܐ ܠܘܬ ܐܦܘܠܘܢܝܣ ܕܒܣܘܪܝܐ ܘܒܦܘܢܝܩܐ ܘܒܩܝܠܝܩܝܐ ܫܘܠܛܢܐ ܐܚܝܕ
ܗܘܐ.
3 ܘܐܡ̣ܪ ܠܗ. ܕܐܝܟ ܡ̇ܢ ܕܡܚܒ ܨܒ̈ܘܬܐ ܕܡ̇ܠܟܐ ܐܬܝ̇ܬ ܠܘܬܟ ܕܐܘܕܥܟ. ܕܪ̈ܒܘܬܐ
ܣܓ̈ܝܐܬܐ ܕܟܣܦܐ ܕܐܢܫܐ ܕܠܝܬ ܠܗܘܢ ܦܠܚܘܬܐ ܒܒܝܬ ܓܙܐ ܕܐܘܪܫܠܡ. ܣܝ̣ܡܝܢ. ܨܝܕ
ܟܗ̈ܢܐ. ܘܙܕ̈ܩܢ ܗ̣̈ܢܝܢ ܗܠܝܢ ܠܡܠܟܐ ܣܠܘܩܘܣ.
4 ܐܦܘܠܘܢܝܘܣ ܕܝܢ. ܟܕ ܫܡ̣ܥ ܗܠܝܢ̣. ܠܫܡܥܘܢ ܫܒ̇ܚ ܥܠ ܚܨܝܦܘܬܐ ܕܐܝܬ ܠܗ ܠܘܬ
ܡܠܟܐ. ܣ̣ܠܩ ܕܝܢ ܠܘܬ ܡ̇ܠܟܐ ܣܠܘܩܘܣ. ܘܐܘܕܥܗ ܥܠ ܣܝܡ̣̈ܬܐ ܕܟܣܦܐ ܗܢܐ.
5 ܘܢܣ̣ܒ̇ ܫܘܠܛܢܐ ܕܥܠܘܗܝ. ܘܒܥܓܠ ܠܐܬܪܢ ܥܡ ܫܡܥܘܢ ܠܝܛܐ ܘܚܝܠܐ ܥܫܝܢܐ ܥܠ.
6 ܘܐ̣ܡܪ ܗܘܐ ܕܐܝܟ ܡ̇ܢ ܕܠܦܘܩ̈ܕܢܘܗܝ ܕܡ̇ܠܟܐ ܡܫܬܡܥ ܐ̣ܬܐ. ܕܟܣܦܐ ܕܕܩܘܛܢܐ
ܐܝܬܘܗܝ ܡܢ ܒܝܬ ܓܙܐ ܢܣ̣ܒ.
7 ܟܕ ܕܝܢ ܥܡܐ ܠܘܩܒܠ ܡ̈ܠܘܗܝ ܐܬܬܘܗ. ܘܡܬܚܪܐ ܗܘܐ ܠܩܘܒܠܗ. ܘܡܬܪܥܐ ܕܨܒܘܬܐ ܗܝ
ܡܪܝܪܬܐ̇. ܐܢ ܗ̣ܘ ܕܐܢ ܡܢ ܓܘܥ̈ܠܢܝܗܘܢ ܗܠܝܢ ܕܐܬܬܟܠܘ ܥܠ ܒܝܬ ܓܙܐ ܕܩܘܕܫܐ.
ܡܬܛܠܡܝܢ.
8 ܒܠܘܚܡܐ ܐܦܘܠܘܢܝܘܣ ܐ̇ܙܠ ܗܘܐ ܠܘܬ ܗܝܟܠܐ.
9 ܣ̈ܒܐ ܕܝܢ ܥܡ ܢ̈ܫܐ ܘ̈ܛܠܝܐ ܡܢ ܐܠܗܐ ܒܥ̇ܝܢ ܗܘܘ. ܕܢܓܢ ܐܝܕܗ ܥܠ ܕܘܟܬܐ ܩܕܝܫܬܐ
ܕܡܬܫܝܛܐ.
10 ܟܕ ܕܝܢ ܣܠ̣ܩ ܗܘܐ ܒܚܝܠܐ ܕܠܒ̈ܫܐ ܐܦܠܘܢܝܣ ܠܡܒܙ ܟܣܦܐ ܗ̇ܘ. ܡܢ ܫܡܝܐ ܦܪ̈ܫܐ
ܐܬܚܙܝܘ ܠܗ ܡܠܐ̈ܟܐ ܕܡܒܪܩܝܢ ܒܙܝܢܗܘܢ. ܘܕܚܠܬܐ ܣܓܝܐܬܐ ܘܪܥܠܐ ܒܗ ܪܡ̇ܝܢ ܗܘܘ.
11 ܗܟܢܐ ܕܐܦ ܢܦ̣ܠ ܐܦܘܠܘܢܝܘܣ ܥܠ ܐܪܥܐ ܕܗܝܟܠܐ. ܘܩܪܝܒ ܗܘܐ ܠܡܡܬ. ܘܬ̣ܠܐ
ܐܝܕ̈ܘܗܝ ܠܫܡܝܐ. ܘܒܕܡ̈ܥܐ ܣܓܝܐ̈ܬܐ ܡܢ ܥܒܪ̈ܝܐ ܡܬܟܫܦ ܗܘܐ ܕܢܨܠܘܢ ܥܠܘܗܝ.
ܘܢܪܥܘܢ ܠܚܝܠܘ̈ܬܐ ܕܡܢ ܫܡܝܐ ܥܠܘܗܝ ܐܬܘ.
12 ܐܡ̇ܪ ܗܘܐ ܓܝܪ ܕܥܠ ܕܚܛ̣ܐ ܫ̇ܘܐ ܗܘܐ ܕܢܡܘܬ. ܐܢܗ̣ܘ ܕܝܢ ܕܢܚܐ̣. ܠܟ̣ܠܗ̈ܘܢ
ܒ̈ܢܝ ܐܢܫܐ ܢܬܢܐ ܛܘܒܗ ܕܗܝܟܠܐ.
13 ܚܘܢܝܐ ܕܝܢ ܪܒ ܟܗ̈ܢܐ ܕܐܬܛܦܝܣ ܠܡ̈ܠܐ ܗܠܝܢ. ܘܬܘܒ ܕܕ̇ܚܠ ܗܘܐ ܕܠܐ ܢܣܒܪ ܠܗ
ܡ̇ܠܟܐ ܣܠܘܩܘܣ̇. ܕܡܢ ܢܟܠܐ ܐܢܫܝܐ ܘܠܐ ܗܘܐ ܡܢ ܕܝܢ̣ܐ ܐܠܗܝܐ̇. ܐܦܠܢܝܣ ܐܬܩܛܠ.
ܨ̇ܠܝ ܥܠܘܗܝ.
14 ܘܗܟܢܐ ܚ̣ܝܐ ܬܗܝܪܐܝܬ. ܘܫ̇ܢܝ ܠܡܚܘܝܘܬܗ ܠܡ̇ܠܟܐ ܗܠܝܢ ܕܓܕܫܝܗܝ.
15 ܟܕ ܕܝܢ ܡ̣ܝܬ ܣܠܘܩܘܣ ܡ̇ܠܟܐ. ܡܩ̇ܒܠ ܠܗ ܒܪܗ ܐܢܛܝܟܘܣ ܕܡܬܩܪܐ ܐܦܝܦܢܝܘܣ
ܫܘܠܛܢܗ. ܓܒܪܐ ܪܡ̇ܐ ܘܒܝܫܐ.
16 ܗ̣ܘ ܗܢܐ ܫܪܝܗܝ ܠܚܘܢܝܐ ܡܢ ܪܒܘܬ ܟܗܢܘܬܐ. ܘܐܩܝܡ ܠܐܝܣܘܢ ܐܚܘܗܝ. ܪܒ ܟܗ̈ܢܐ
ܒܬܢܘܝ.
17 ܕܐܢ ܗ̣ܘ ܕܢܦܣ ܠܗ ܪܫܢܘܬܐ̣. ܢܬܠ ܠܗ ܡܕܐܬܐ ܟܠ ܫܢܬܐ ܕܐܝܬ̣ ܬܠܬܐ ܐ̈ܠܦܝܢ
ܘܫܬܡܐܐ ܘܫܬܝܢ ܟ̇ܟܪ̈ܝܢ.
18 ܐܦܣ ܠܗ ܕܝܢ ܕܢܗܘܐ ܪܒ ܟܗ̈ܢܐ. ܘܐܫܠܛܗ ܕܢܕܒܪ ܠܥܡܐ.
19 ܗ̣ܘ ܕܝܢ ܗܢܐ ܫܚܠܦ ܠܕܘܒܪ̈ܘܗܝ ܕܥܡܐ ܘܠܢܡܘ̈ܣܘܗܝ. ܟܕ ܢ̇ܓܕ ܠܗ ܠܘܬ ܟܠ ܥܒܪ
ܢܡܘ̈ܣܝܢ.
20 ܐܝܟ ܕܠܐ ܗܘܐ ܒܪܫܐ ܕܟܘܠܗ ܐܬܪܢ ܓܘܡܢܣܝܢ ܐܬܩܢ. ܐܠܐ ܐܦ ܢܒ̇ܛܠ ܐܟܝܦܘܬܐ ܕܥܠ
ܗܝܟܠܐ.
21 ܥܠ ܗܠܝܢ ܕܝܢ ܐܬܥܙܙ ܕܝܢ̣ܐ ܕܐܠܗܐ. ܘܠܗ ܠܐܢܛܝܟܘܣ ܥܠܝܗܘܢ ܓ̇ܪܓ.
22 ܡܛܠ ܓܝܪ ܕܡܩܪܒ ܗܘܐ ܒܐܓܘܦܛܘܣ ܥܡ ܦܛܠܡܐܘܣ. ܘܫܡ̣ܥ ܕܛܒ̣ܐ ܐ̣ܙܠ ܕܡ̣ܝܬ ܠܗ.
ܘܒܗܕܐ ܚܕܘܬܐ ܪܒܬܐ ܗܘܬ. ܠܥܡܘܪ̈ܝܗ̇ ܕܐܘܪܫܠ̣ܡ. ܒܥܓܠ ܡܪ̈ܟܒܬܗ ܥܬܕ ܥܠܝܗܘܢ.
23 ܘܡܢ ܕܒܙ ܐܢܘܢ ܦܣܩܐ ܦܣܩ. ܕܐܢ ܗ̣ܘ ܕܐܢܫ ܡܢܗܘܢ ܡܬܚܙܐ ܕܒܢܡܘ̈ܣܐ ܕܐܒܗ̈ܘܗܝ
ܢܬܕܒܪ ܢܡܘܬ.
24 ܘܟܕ ܠܐ ܐܫܟܚ ܕܒܚܕ ܡܢ ܐܣ̈ܟܡܝܢ ܒܦܣܩ̈ܘܗܝ ܠܡܣܬܪ ܢܡܘ̈ܣܘܗܝ ܕܥܡܐ. ܟܠܗܘܢ ܕܝܢ
ܠܘܚ̈ܡܘܗܝ ܘܫܢ̈ܕܘܗܝ ܚ̇ܙܐ ܗܘܐ ܕܡܫܬܪܝܢ.
25 ܐܝܟ ܕܐܦ ܢ̈ܫܐ ܕܓܙܪ̈ܢ ܗ̈ܘܝ ܝܠܘ̈ܕܐ. ܥܡ ܫܒܪ̈ܝܗܝܢ ܡܢ ܕܘܟܝܬܐ ܪ̈ܡܬܐ
ܡܫܬܕܝܢ. ܟܕ ܡܢ ܩܕܝܡ ܝܕ̈ܥܢ ܗ̈ܘܝ. ܕܗܟܢܐ ܓ̇ܕ̣ܫ ܗܘܐ ܠܗܝܢ.
26 ܗ̣ܘ ܒܝܕ ܫ̈ܢܕܐ ܠܟܠܢܫ ܡܢ ܥܡܐ ܥ̇ܨܐ ܗܘܐ. ܕܟܕ ܐܟ̇ܠܝܢ ܗܘܘ ܡܐܟܘܠܬܐ ܡܣܝܒܬܐ
ܢܟܦܪܘܢ ܒܝܗܘܕܝܘܬܐ܀܀

Chapter 5

1 ܟܕ ܝ̣ܬܒ ܗܟܝܠ ܛܪܘܢܐ ܐܢܛܝܟܘܣ ܥܡ ܪ̈ܘܪܒܢܘܗܝ ܒܕܘܟܬܐ ܪܡܬܐ. ܘܟܕ ܚܝܠܘ̈ܬܗ
ܚܕܝܪܝܢ ܗܘܘ ܠܗ ܡܟܐ ܘܡܟܐ. ܟܕ ܙܝܢܗܘܢ ܠܒܝ̣ܫܝܢ ܗܘܘ. ܦܩ̣ܕ ܠܐܚ̈ܝܕܝ ܪ̈ܘܡܚܐ.
ܕܠܟܠ ܚܕ ܚܕ ܡܢ ܥܒܪ̈ܝܐ ܢܝܬܘܢ. ܘܢܥܨܘܢ ܕܒܣܪܐ ܕܚܙܝܪܐ ܘܕܕܒܝܚܐ ܢܐܟܠܘܢ.
3 ܐܢ ܕܝܢ ܐܢ̈ܫܝܢ ܠܐ ܢܨܒܘܢ ܠܡܐܟܠ ܡܐܟܘܠܬܐ ܛܡܐܬܐ̣. ܗ̣ܢܘܢ ܒܡܣܡ ܒܪܝܫܐ
ܕܪ̈ܓܝܓܬܐ ܢܡܘܬܘܢ.
4 ܟܕ ܕܝܢ ܣܓܝܐ̈ܐ ܗܟܢܐ ܡܬܚܛܦܝܢ ܗܘܘ̣. ܚܕ ܩܕܡܝܬ ܡܢ ܓܙܪܐ ܥܒܪܝܐ ܕܫܡܗ ܗܘܐ
ܐܠܝܥܙܪ. ܡܢ ܓܢܣܐ ܕܟܗ̈ܢܐ. ܣܦܪ ܢܡܘܣܐ ܕܩܫܝܫ ܗܘܐ ܒܝܘܡ̈ܬܗ. ܘܡܛܠ ܣܝܒܘܬܗ ܐܦ
ܠܣ̈ܓܝܐ̇ܐ ܡܢ ܩܪ̈ܝܒܘܗܝ ܕܛܪܘܢܐ ܝܕܝܥ ܗܘܐ. ܠܗ ܠܗܢܐ ܗܟܝܠ ܐܝܬܝܘܗܝ ܩܕܡܘܗܝ
ܕܛܪܘܢܐ.
5 ܟܕ ܕܝܢ ܚܙܝܗܝ ܛܪܘܢܐ ܐܢܛܝܟܘܣ ܐܡ̣ܪ.
6 ܐܘ ܣܒܐ. ܥܕ ܠܐ ܐܫ̇ܪܐ ܒܫܢ̈ܕܐ ܕܥܠܝܟ̣ ܡ̇ܠܟ ܐܢܐ ܠܟ ܗܠܝܢ. ܕܬܐܟܘܠ ܕܚܙܝܪܐ
ܘܬܚܐ. ܡܬܟܚܕ ܐܢܐ ܓܝܪ ܡܢ ܫ̈ܢܝܟ ܘܡܢ ܚܘܪ̈ܬܟ ܗܠܝܢ. ܡܢ ܒܬܪ ܓܝܪ ܗܢܐ ܟܘܠܗ
ܙܒܢܐ. ܠܐ ܡܬܚܙܐ ܐܢܬ ܠܝ ܕܚܟܝܡܐܝܬ ܣܥܪ ܐܢܬ. ܕܒܕܚܠܬܐ ܕܝܗܘܕ̈ܝܐ ܡܬܕܒܪ ܐܢܬ.
7 ܥܠ ܡܢܐ ܓܝܪ ܟܕ ܟܝܢܐ ܝܗ̣ܒ ܡܐܟܘܠܬܐ ܡܝܬܪܬܐ ܕܒܣܪܐ ܕܚܝܘܬ̣ܐ̣ ܗܕܐ̇. ܐܢܬ ܢܐ̇ܕ
ܐܢܬ ܡܢܗ̇ ܘܡܣܠܐ ܐܢܬ ܠܗ̇.
8 ܐܦ ܓܝܪ ܣܟܠܐ ܗܝ ܕܠܐ ܐܢܫ ܢܬܒܣܡ ܒܗܢܝ̈ܝܬܐ ܕܚܣܕܐ ܠܝܬ ܒܗܝܢ. ܘܪܘܫܥܐ ܗܘ ܕܐܢܫ
ܢܗܦܟ ܡܕܡ ܕܟܝܢܐ ܡܩܪܒ ܘܝܗ̇ܒ.
9 ܐܢܬ ܕܝܢ ܐܦ ܕܣܟܠܐ ܡܢ ܗܕܐ ܡܬܚܙܐ ܐܢܬ: ܐܢܗ̣ܘ ܕܟܕ ܡܬܚܫܚ ܐܢܬ ܒܪܚܡܬ ܫܘܒܚܐ
ܕܡܛܠ ܫܪܪܐ
10 ܐܦ ܥܠܝ ܬܒܣܪ. ܘܠܡܣܡ ܒܪܫܐ ܬܫܘܛ. ܠܐ ܡܬܬܥܝܪ ܐܢܬ: ܡܢ ܫܛܘܪܘܬܗ ܕܝܘܠܦܢܐ
ܗܢܐ:
11 ܘܢ̇ܦܨ ܐܢܬ ܡܢܟ ܚܘܫܒܐ ܗܢܐ ܦܟܝܗܐ: ܘܢܣ̇ܒ ܐܢܬ ܡܚܫܒܬܐ ܕܫ̇ܘܝܐ ܠܫܢ̈ܝܟ
ܘܠܣܝܒܘܬܟ: ܘܝ̇ܠܦ ܐܢܬ ܫܪܪܐ ܕܗܠܝܢ ܕܦܩ̈ܚܢ:
12 ܘܣܓ̇ܕ ܐܢܬ ܠܢܝܚܐ ܕܡܪܚܡܢܘܬܝ: ܘܚܐ̇ܣ ܐܢܬ ܥܠ ܣܝܒܘܬܟ:
13 ܐܦ ܓܝܪ ܡܬܒܥܐ ܠܟ ܕܬܬܚܫܒ: ܕܐܦܢ ܐܝܬ ܡܕܡ ܕܥܠ ܕܚܠܬܟܘܢ ܒܛܝܠ ܠܗ̣. ܫܒ̇ܩ ܗܘ
ܠܟ ܟܠ ܥܒܪ ܢܡ̈ܘܣܝܢ ܕܡܢ ܩܛܝܪ ܣܥ̇ܪ ܐܢܬ.
14 ܟܕ ܕܝܢ ܒܗܢܐ ܐܣܟܡܐ ܡܓܪܓ ܗܘܐ ܠܗ ܛܪܘܢܐ: ܕܢܐܟܘܠ ܒܣܪܐ ܕܒܢܡܘܣܐ ܠܐ ܡܦܣ
ܗܘܐ̣. ܫܐ̣ܠ ܐܠܝܥܙܪ ܕܢܦܣ ܠܗ ܠܡܡܠܠܘ.
15 ܟܕ ܕܝܢ ܢܣܒ ܫܘܠܛܢܐ ܕܢܡܠܠ. ܫ̇ܪܝ ܕܢܐܡܪ ܩܕܡ ܟܘܠܗ ܟܢܫܐ̣ ܗܟܢܐ.
16 ܚܢܢ ܐܘ ܐܢܛܝܟܐ̣. ܒܕܡܦܣܝܢ ܚܢܢ ܕܢܡܘܣܐܝܬ ܢܬܕܒܪ̣. ܐܦ ܠܐ ܚܕ ܡܢ ܩܛܝܪܝܢ ܕܡܢ
ܗܢܐ ܩܫ̣ܝ̇ܢ ܡܢ ܡܬܛܦܝܣܢܘܬܐ ܕܠܢܡܘܣܐ.
17 ܘܡܛܠ ܗܕܐ̣ ܘܠܐ ܒܚܕ ܡܢ ܐܣܟܝܡ ܕܢܥܒܪܝܗ̇ ܡܬܪܡܝܢ ܚܢܢ.
18 ܘܗܐ ܐܦܢ ܠܐ ܐܝܬܘܗܝ ܗܘܐ ܫܪܝܪܐܝܬ ܐܠܗܝܐ ܢܡܘܣܢ̇. ܐܝܟ ܡܐ ܕܐܢܬ ܫܪܝܪܐܝܬ ܣ̇ܒܪ
ܐܢܬ. ܣܒ̇ܪܝܢ ܗ̈ܘܝܢ ܕܝܢ ܐܦ ܗܟܢܐ ܕܐܝܬܘܗܝ ܐܠܗܐ. ܐܦ ܠܐ ܗܟܢܐ ܡܦܣ ܗܘܐ ܠܢ
ܕܠܡܣܒܪܢܘܬܐ ܕܕܚܠܬ ܐܠܗܐ ܢܒ̇ܛܠ.
19 ܠܐ ܗܟܝܠ ܬܣܒܪ ܕܚܛܗܐ ܗܘ ܙܥܘܪܐ ܐܢܗ̣ܘ ܕܡܐܟܘܠܬܐ ܡܣܝܒܬܐ ܢܐܟܘܠ.
20 ܒܙܥܘܪ̈ܝܬܐ ܓܝܪ ܐܘ ܒܪ̈ܘܪܒܬܐ ܕܐܢܫ ܢܥܒܪ ܥܠ ܢܡܘܣܐ ܚܕ ܚܝܠܐ ܩܢ̣ܝܐ.
21 ܒܝܕ ܬܪܬܝܗܝܢ ܓܝܪ ܫܘܝܐܝܬ ܫܘܥܠܝܐ ܥܠ ܢܡ̣ܘܣܐ ܗ̇ܘܐ.
22 ܡܒܙܚ ܐܢܬ ܕܝܢ ܒܝܘܠܦܢܢ. ܐܝܟ ܗ̇ܘ ܕܠܘ ܒܪܥܝܢܐ ܬܩܢܐ ܒܗ ܡܬܕܒܪܝܢܢ.
23 ܟܢܝܟܘܬܐ ܡܠܦ ܕܠܟܘܠܗܝܢ ܪ̈ܓܝܓܬܐ ܘܚܫ̈ܐ ܢܙܟ̣ܐ ܘܢܬܕܪܫ ܒܓܢܒܪܘܬܐ. ܕܒܨܒܝܢܢ
ܟܘܠ ܐܘ̈ܠܨܢܝܢ ܢܣܝ̇ܒܪ.
24 ܡܠܦ ܕܝܢ ܙܕܝܩܘܬܐ ܗ̇ܝ ܕܒܟܝܢܢ. ܕܒܟܠܗܘܢ ܙܢ̇ܝܢ ܗ̇ܘܝܢ ܫܠܡ̇ܝܢ ܚܢܢ ܠܢܡܘܣܐ.
ܡܠܦ ܕܝܢ ܐܦ ܕܚܠܬ ܐܠܗܐ ܫܪܝܪܐܝܬ. ܕܠܗ̇ܘ ܕܗ̣ܘܝܘ ܒܠܚܘܕܘܗܝ ܐܠܗܐ ܢܣܓܘܕ ܙܗܝܐܝܬ.
25 ܘܥܠ ܗܕܐ ܡܕܡ ܕܡܣܝܒ ܠܐ ܐ̇ܟܠܝܢ ܚܢܢ. ܡܛܠ ܓܝܪ ܕܡܗܝܡܢܝܢܢ ܕܢܡܘܣܐ ܕܐܠܗܐ ܗܘ.
ܡܦܣܝܢܢ ܕܐܝܟ ܡܚܝܠܘܬܗ ܕ̣ܟܝܢܢ ܡܬܢܚܬ ܘܡܦܩܕ ܥܒܘܕܗ ܕܥܠܡܐ.
26 ܗܠܝܢ ܗܟܝܠ ܕܠܐ ܐܝܬܝܗܝܢ ܣܩܘܒܠܐ ܠܢܦܫ̈ܬܢ ܐܦܣ ܠܢ ܠܡܐܟܠ. ܡܢ ܗܠܝܢ ܕܝܢ
ܕܐܝܬܝܗܝܢ ܣܩܘܒܠܐ ܟ̇ܠܐ ܠܢ ܕܡܢ ܒܣܪܗܝܢ ܠܐ ܢܐܟܘܠ.
27 ܕܫܘܥܠܝܐ ܗܟܝܠ ܐܝܬܝܗ̇. ܠܐ ܗܘܐ ܒܠܚܘܕ ܕܬܥܨܐ ܠܢ ܠܡܥܒܪ ܥܠ ܢܡܘܣܐ̣. ܐܠܐ ܐܦ
ܕܢܐܟܘܠ. ܕܒܝܕ ܡܐܟܘܠܬܐ ܗܕܐ ܕܡܢ ܟܠܗܝܢ ܡܣܝܒܐ ܥܠܝܢ ܬܓܚܟ.
28 ܐܠܐ ܠܐ ܓܚ̇ܟ ܐܢܬ ܥܠܝ.
29 ܠܐ ܩܝܡܗܘܢ ܚܣܝܐ ܘܡܘܡ̈ܬܗܘܢ ܗܝ̣ ܕܐܒ̈ܗܝ̇ܢ ܠܡܛܪ ܢܡܘܣܐ ܝܡܘ.
30 ܐܦ ܠܐ ܐܢ ܥ̈ܝܢܝ ܬܥܨܐ ܘܬܦܫܪ ܒܡܐ̈ܢܝ ܓܘܝ.
31 ܠܐ ܗܘܐ ܗܟܢܐ ܣܐܒ ܐܢܐ̇. ܘܡܢ ܓܢܒܪܘܬܐ ܡܢܟܪܝ ܐܢܐ̇. ܕܡܛܘܠ ܕܚܠܬ ܐܠܗܐ ܠܐ
ܐܟܪܘܒ ܘܐܥܠܡ ܚܘܫ̈ܒܝ.
32 ܥܠ ܐ̈ܦܝ ܗܠܝܢ ܗܟܝܠ ܓܝ̈ܓܠܐ ܥܬܕ. ܘܢܘܪܐ ܥܙܝܙܐܝܬ ܓܘܙܠ.
33 ܠܐ ܗܘܐ ܗܟܢܐ ܚܐ̇ܣ ܐܢܐ ܥܠ ܣܝܒܘܬܝ̇. ܕܡܛܠ ܢܦܫܝ ܢܡܘܣܐ ܕܐܒ̈ܗܝ ܐܫܪܐ.
34 ܠܐ ܡܕܓܠ ܐܢܐ ܒܟ ܢܡܘܣܐ ܪܕܘܝ. ܘܠܐ ܟ̇ܦܪ ܐܢܐ ܒܟܝ ܐܘ ܢܟܦܘܬܐ ܚܒܝܒܬܝ.
35 ܘܠܐ ܡܒܗܬ ܐܢܐ ܠܟ ܡܐܡܪܐ ܕܡܠܦ ܫܒܝܚܘܬܐ. ܘܠܐ ܟܦ̇ܪ ܐܢܐ ܒܟܝ ܟܗܢܘܬܐ ܝܩܝܪܬܐ
ܘܝܘܠܦܢܐ ܢܡܘܣܝܐ.
36 ܘܠܐ ܡܣܝܒܐ ܣܝܒܘܬܝ ܣܦܘ̈ܬܝ. ܘܠܐ ܡܛܡܐ ܐܢܐ ܫ̈ܢܝ̇. ܕܒܗܝܢ ܢܡܘܣܐܝܬ ܩ̇ܫܬ.
37 ܟܕ ܕܟ̣ܐ ܐܢܐ ܐܒܗ̈ܝ ܡܩܒܠܝܢ ܠܝ̣. ܕܠܐ ܐܣܬܪܕܬ ܡܢ ܩܛܝܪ̈ܝܟ ܕܥܕܡܐ ܠܡܘܬܐ
ܡܡܛܝܢ.
38 ܒܕܡܪܫܥ ܐܢܬ ܕܝܢ ܡܬܚܫܚ ܐܢܬ ܒܩܛܝܪܐ. ܥܠ ܚܘܫ̈ܒܝ ܕܝܢ ܕܥܠ ܐ̈ܦܝ ܕܚܠܬ ܐܠܗܐ̣.
ܠܐ ܒܐܝ̈ܕܝܟ ܡܫܬܠܛ ܐܢܬ ܘܠܐ ܒܝܕ ܥܒ̈ܕܐ.

Chapter 6

1 ܟܕ ܕܝܢ ܗܟܢܐ ܠܘܩܒܠ ܦܝܣܗ ܕܛܪܘܢܐ ܐܝܟ ܪܗܛܪܐ ܡܠܠ. ܩ̣ܪܒܘ ܠܘܬܗ ܐܚ̈ܝܕܝ
ܪ̈ܘܡܚܐ. ܘܡܪܝܪܐܝܬ ܠܘܬ ܫܢ̈ܕܐ ܓܪܘܗܝ ܠܐܠܝܥܙܪ.
2 ܘܠܘܩܕܡ ܐܫܠܚܘܗܝ ܠܣܒܐ ܕܡܟܢܟ ܗܘܐ ܒܐܣܟܡܐ ܕܕܚܠܬ ܐܠܗܐ.
3 ܒܬܪ ܟܢ ܕܝܢ ܐܗܦܟܘ ܐܝܕ̈ܘܗܝ ܠܒܣܬܪܗ. ܘܒܫܘܛܐ ܡܢܓܕܝܢ ܗܘܘ ܠܗ.
4 ܟܕ ܚܕ ܡܢ ܦܠܚ̈ܘܗܝ ܕܛܪܘܢܐ ܕܐܛܦܝܣ ܠܦܘܩ̣̈ܕܢܘܗܝ ܕܡ̇ܠܟܐ. ܒܩܠܐ ܪܡ̇ܐ ܩ̇ܥܐ
ܗܘܐ ܠܗ.
5 ܠܒܝܒܐ ܕܝܢ ܘܓܢܒܪܐ ܫܪܝܪܐܝܬ ܐܠܝܥܙܪ ܐܝܟ ܗ̇ܘ ܕܒܚܠܡܐ ܡܬܢܓܕ ܗܘܐ. ܐܦ ܠܐ ܒܚܕ
ܡܢ ܐܣܟܝܡ ܡܢ ܪܥܝܢܗ ܡܫܬܚܠܦ ܗܘܐ.
6 ܐܠܐ ܟܕ ܥܝܢ̈ܘܗܝ ܠܪܘܡܐ ܡ̇ܬܚ ܗܘܐ. ܒܝܕ ܢܓ̈ܕܐ ܒܣܪܗ ܕܣܒܐ ܐܬܒܣܒܣ ܗܘܐ. ܘܕܡܗ
ܥܠܘܗܝ ܪܕ̇ܐ ܗܘܐ. ܟܕ ܒܐܠܥ̈ܘܗܝ ܡܙܩܬܝܢ ܗܘܘ ܠܗ.
7 ܢܦ̣ܠ ܗܘܐ ܕܝܢ ܥܠ ܐܪܥܐ. ܡܛܠ ܕܠܐ ܡ̇ܣܝܒܪ ܗܘܐ ܓܘܫܡܗ ܟܐܒܐ. ܚܘܫܒܗ ܕܝܢ ܬܪܝܨ
ܗܘܐ. ܘܠܐ ܡܨܛܠܐ ܗܘܐ ܠܟܐ ܘܠܟܐ.
8 ܚܕ ܕܝܢ ܡܢ ܗ̇ܢܘܢ ܡܪܝܪ̈ܐ ܕܡܫܬܢܕܝܢ ܗܘܘ ܒܗ. ܟܕ ܟܪܣܗ ܡܒܥܛ ܗܘܐ ܠܗ. ܟܕ
ܡ̇ܚܐ ܠܗ ܕܢܩܘܡ ܡܐ ܕܢܦ̣ܠ.
9 ܡܣܝܒܪ ܗܘܐ ܕܝܢ ܟܐ̈ܒܐ ܘܡܒܣܪ ܥܠ ܩܛܝܪ̈ܐ. ܘܡܣܝܒܪ ܗܘܐ ܫܢ̈ܕܐ ܘܫܐ̇ܛ ܠܛܪܘܢܐ.
10 ܘܐܝܟ ܐܬܠܝܛܐ ܚܠܝܨܐ ܟܕ ܒ̇ܠܥ ܗܘܐ ܙܟܐ ܗܘܐ ܣܒܐ ܠܗ̇ܢܘܢ ܕܡܫܬܢܕܝܢ ܗܘܘ ܒܗ.
11 ܟܕ ܕܝܢ ܕ̈ܥܝܬܢ ܗ̈ܘܝ ܐ̈ܦܘܗܝ ܘܡܠܗܬ ܗܘܐ ܬܟܝܒܐܝܬ̣. ܬܗܝܪܝܢ ܗܘܘ ܒܓܢܒܪܘܬܐ
ܕܢܦܫܗ.
12 ܐܦ ܗ̣ܢܘܢ ܗܠܝܢ ܕܡܫܬܢܕܝܢ ܗܘܘ ܒܗ. ܘܥܠ ܗܕܐ ܐܝܬ ܐܡܬܝ ܕܡܛܠ ܕܚܝܣܝܢ ܗܘܘ ܥܠ
ܣܢܒܘܬܗ .
13 ܘܐܝܬ ܐܡܬܝ ܕܡܛܠ ܕܚ̇ܫܝܢ ܗܘܘ ܥܠܘܗܝ. ܘܐܝܬ ܐܡܬܝ ܕܡܛܠ ܕܬܗܝܪܝܢ ܗܘܘ
ܒܚܘܡܣܢܗ. ܩ̇ܪܒܝܢ ܗܘܘ ܐܢ̈ܫܝܢ ܡܢ ܩܪ̈ܝܒܘܗܝ ܕܡ̇ܠܟܐ ܘܐ̇ܡܪܝܢ ܠܗ.
14 ܒܒ̣̈ܝܫܬܐ ܗܠܝܢ ܕܠܐ ܒܘܝܢ ܢܦܫܟ ܡܘܒܕ ܐܢܬ ܐܠܝܥܙܪ..
15 ܚܢܢ ܡܢ ܛܥܘ̣̈ܡܐ ܕܡܒܫܠܝܢ ܣܝ̇ܡܝܢܢ ܩܕܡܝܟ. ܘܐܢܬ ܥ̣ܒܕ ܢܦܫܟ. ܐܝܟ ܗ̇ܘ ܕܡܢ
ܒܣܪܐ ܕܚܙܝܪܐ ܐ̇ܟܠ ܐܢܬ ܘܚܝܝ.
16 ܐܠܝܥܙܪ ܕܝܢ ܐܝܟ ܗ̇ܘ ܕܒܫܢܕܐ ܐܚܪܢܐ ܕܡܢ ܗ̇ܘ ܩܕܡܝܐ ܡܪܝܪ ܢܦ̣ܠ. ܒܝܕ ܡ̣ܠܟܐ
ܗܢܐ ܕܡܠܟܘܗܝ̣. ܒܩܠܐ ܪ̇ܡܐ ܩ̇ܥܐ ܗܘܐ.
17 ܠܐ ܗܟܢܐ ܡܬܘܡ ܒܪܥܝܢܐ ܙܐܦܢܐ ܢܦܠܝܢ ܒܢܘ̈ܗܝ ܕܐܒܪܗܡ̇. ܕܒܝܕ ܪܕܘܦܝܗ̇ ܕܢܦܫܐ
ܟܕܒܐܝܬ ܢܬܚܫܚ ܒܡܕܡ ܕܠܐ ܦܐܐ. ܟܕ ܢܣ̇ܒܝܢ ܚܢܢ ܦܪܨܘܦܐ ܐܚܪܢܐ.
18 ܐܦ ܓ̇ܝܪ ܕܠܐ ܛܥܡܐ ܐܝܬܝܗ̇ ܗܕܐ. ܐܢܗ̣ܘ ܕܚ̈ܝܐ ܕܫܪܪܐ ܚܝܝܢ ܥܕܡܐ ܠܡܘܬܐ. ܗܫܐ
ܕܝܢ ܢܫܬܚܠܦ.
19 ܘܢܗܘܐ ܚܢܢ ܩܢܘܡܢ ܠܗܠܝܢ ܕܛ̣ܠܝܢ ܬܚܘܝܬܐ ܒܝܫܬܐ ܕܚܢܦܘܬܐ. ܟܕ ܝܗ̇ܒܝܢܢ ܠܗܘܢ
ܛܘܦܣܐ ܕܡܟܘܠܬܐ ܛܡܐܬܐ̇.
20 ܘܢܚܐ ܒܬܪ ܟܢ ܚ̈ܝܐ ܡܨܥ̈ܪܐ. ܘܗ̣ܢܘܢ ܗܠܝܢ ܟܕ ܥܒܝܕܝܢ ܚܢܢ ܓܘܚܟܐ ܠܥܠܡܐ ܥܠ
ܫܦܠܘܬܢ.
21 ܢܬܒܣܐ ܕܝܢ ܡܢ ܛܪܘܢܐ ܐܝܟ ܚ̈ܠܫܐ. ܚܠܦ ܢܡܘܣܢ ܕܝܢ ܐܠܗܝܐ̣. ܠܐ ܥܕܡܐ ܠܡܘܬܐ
ܢܬܟܬܫ
22 ܥܠ ܐ̈ܦܝ ܗܠܝܢ. ܠܟܘ̇ܢ ܐܡ̇ܪܢܐ ܒܢܘ̈ܗܝ ܕܐܒܪܗܡ. ܓܢܒܪܐܝܬ ܥܠ ܐ̈ܦܝ ܫܪܪܐ
ܡܘܬܘ.
23 ܐܢܬܘܢ ܕܝܢ ܐܘ ܦܠܚ̈ܘܗܝ ܕܛܪܘܢܐ. ܡܢܐ ܡܬܡܬܢܝܢ ܐܢܬܘܢ ܡܢ ܕܠܡܝܬܝܘ ܥܠܝܢ
ܐܘܠܨܢܐ.
24 ܟܕ ܕܝܢ ܚܙܐܘܗܝ ܕܗܟܢܐ ܠܒܝܒ ܘܠܐ ܡܫܬܚܠܦ. ܐܦ ܠܐ ܒܚܘܣܢܐ ܕܥܠܘܗܝ ܚ̇ܣܘ ܥܠ
ܢܘܪܐ ܡܩܪܒܝܢ ܗܘܘ ܠܗ.
25 ܘܬܡܢ ܒܝܕ ܡܐ̈ܢܐ ܚܫܝܠܝ ܒܚܪܥܘܬܐ ܡܘܩܕܝܢ ܗܘܘ ܠܗ. ܘܣܪܝܘܬܐ ܒܢܚܝܪ̈ܘܗܝ ܢܣ̇ܟܝܢ
ܗܘܘ.
26 ܟܕ ܕܝܢ ܥܕܡܐ ܠܓܪ̈ܡܘܗܝ ܝܩ̇ܕ ܗܘܐ. ܘܩܪܝܒܐ ܗܘܬ ܢܦܫܗ ܕܬܣܩ̣. ܬܠܐ ܥܝܢܘ̈ܗܝ
ܠܫܡܝܐ ܘܐܡ̣ܪ.
27 ܐܢܬ ܝܕ̇ܥ ܐܢܬ ܐܠܗܐ ܕܦܩܚ ܗܘ ܠܝ ܐܝܟ ܕܐܬܦܪܩ ܒܫܢܕܐ ܓܝܪ ܡܘܩܕ̈ܢܐ ܡܐ̇ܬ ܐܢܐ
ܚܠܦ ܢܡܘܣܐ.
28 ܐܬܪܥܐ ܠܥܡܟ. ܘܢܣܦܩ ܠܟ ܕܝܢ̣ܐ ܕܝܠܢ ܚܠܦܝܗܘܢ.
29 ܘܥܒܕܝܗܝ ܠܕܡܝ ܕܘܟܝܐ ܕܥܠ ܐ̈ܦܝܗܘܢ. ܘܚܠܦ ܢܦܫ̈ܬܗܘܢ ܣܒ ܢܦܫܝ..
30 ܟܕ ܕܝܢ ܐܡ̣ܪ ܗܠܝܢ ܓܒܪܐ ܗܢܐ ܚܣܝܐ̣. ܢܨܝܚܐܝܬ ܒܓܘ ܫܢ̈ܕܐ ܡܝ̣ܬ. ܘܥܕܡܐ
ܠܫܢ̈ܕܘܗܝ ܕܡܘܬܐ ܥܙ̣ܝ ܒܪܥܝܢܗ ܡܛܠ ܢܡܘܣܐ܀
31 ܓܠܐ ܗܝ ܗܟܝܠ ܕܡܫܠܛ ܗܘ ܥܠ ܚ̈ܫܐ ܪܥܝܢܐ ܕܐܝܬܘܗܝ ܒܕܚܠܬ ܐܠܗܐ.
32 ܐܠܘ ܓܝܪ ܚ̇ܫܐ ܡܡܠܟܝܢ ܗܘܘ ܥܠ ܪܥܝܢܐ. ܠܗܘܢ ܝܗ̇ܒ ܗ̇ܘܝܬ ܣܗܕܘܬܐ ܕܙܟܘܬܐ.
33 ܗܫܐ ܕܝܢ ܪܥܝܢܐ ܠܚܫ̈ܐ ܠܗ ܒܘܠܝܬܐ ܡܙܕ̇ܩܝܢܢ ܫܘܠܛܢܐ.
34 ܘܙܕ̇ܩ ܠܢ ܕܢܘܕܐ. ܕܐܘܚܕܢܐ ܕܪܥܝܢܐ ܐܝܬܘܗܝ. ܐܝ̇ܟܐ ܕܐܦ ܥܠ ܚ̈ܫܐ ܕܥܪܨܝܢ ܡܢ
ܠܒܪ ܡܡܠܟ.
35 ܕܓܘܚܟܐ ܗܝ ܗܟܝܠ ܕܐܢܫ ܢܐܡܪ ܕܠܐ ܡܫܠܛ ܪܥܝܢܐ. ܐܝ̇ܟܐ ܕܠܐ ܗܘܐ ܒܠܚܘܕ ܠܚ̈ܫܐ
ܚܘܝܢ ܕܙܟ̇ܐ. ܐܠܐ ܐܦ ܠܘܚ̈ܡܐ ܐܚܪ̈ܢܐ. ܘܠܐ ܝܗ̣ܒ ܠܗܘܢ ܐܬܪܐ ܕܢܚܣܢܘܢܝܗܝ.

Chapter 7

1 ܐܝܟ ܩܘܒܪܢܛܐ ܓܝܪ ܡܗܝܪܐ̣. ܗܟܢܐ ܪܥܝܢܗ ܕܐܒܘܢ. ܣܒܐ ܐܠܝܥܙܪ. ܒܝܕ ܠܝܩ̈ܐ
ܕܕܚܠܬ ܐܠܗܐ ܡܚܫܒܬܗ ܡܕܒܪ ܗܘܐ̇. ܒܓܘ ܝܡܐ ܪܒܐ ܕܫ̈ܢܕܐ ܘܚ̈ܫܐ̣.
2 ܘܟܕ ܠܘܚ̈ܡܐ ܘܬܫ̈ܢܝܕܐ ܕܛܪܘܢܐ ܥܠܘܗܝ ܥ̇ܪܨܝܢ ܗܘܘ: ܘܓ̈ܠܠܐ ܫ̈ܓܝܫܐ
ܕܐܘ̈ܠܨܢܐ̣.
3 ܘܠܐ ܒܚܕ ܐܣܟܝܡ ܐܗܦܟܘ ܠܩܘ̈ܗܝ ܡܢ ܕܚܠܬ ܐܠܗܐ. ܥܕܡܐ ܕܪܕܐ ܘܡܛ̣ܐ ܠܠܡܐܢܐ
ܕܙܟܘܬܐ ܕܠܐ ܡܝܬܐ.
4 ܠܐ ܗܟܢܐ ܡܬܘܡ ܡܕܝܢܬܐ ܒܚܒܫܐ ܥܙܝܬ ܠܘܩܒܠ ܡܐ̈ܢܝ ܩܪܒܐ ܣܓ̈ܝܐܐ ܘܡܫ̈ܚܠܦܐ̇.
ܐܝܟ ܗܢܐ ܡܢܝܢ ܒܟܠܗ̇ ܬܠܒܫܬܐ. ܟܕ ܓܝܪ ܚܐ̇ܫܐ ܗܘܬ ܢܦܫܗ ܡܚܣܝܬܐ ܒܫ̈ܢܕܐ
ܘܒܐܘ̈ܠܨܢܐ ܘܒܝܩܕܢܐ̣. ܙܟܐ ܠܐܘ̈ܠܨܢܐ ܕܚܕܝܪܝܢ ܗܘܘ ܠܗ. ܡܛܠ ܪܥܝܢܗ ܕܡܬܟܬܫ ܗ̣ܘܐ
ܥܠ ܐ̈ܦܝ ܫܪܪܐ.
5 ܙܩܦ̣ ܓܝܪ ܪܥܝܢܗ ܘܐܪܝܡܗ ܐܝܟ ܫܢܐ ܕܙܩܝܦܐ ܐܒܘܢ ܐܠܝܥܙܪ. ܘܠܡܚ̈ܫܘܠܐ ܕܚ̈ܫܐ
ܫܗܝ̣ ܒܫܢܝܘܬܗܘܢ.
6 ܐܘ ܠܟܗܢܐ ܕ̇ܫܘܐ ܗܘܐ ܠܟܗܢܘܬܐ. ܠܐ ܣܝܒܬ ܣ̈ܦܘܬܟ ܕܟ̈ܝܬܐ ܘ̈ܫܢܝܟ. ܘܠܐ ܠܟܪܣܟ
ܕܫܪܬ ܒܗ̇ ܕܟܝܘܬܐ ܘܕܚܠܬ ܐܠܗܐ. ܘܐܬܚܠܛܬ ܒܡܐܟܘܠܬܐ ܛܢܦܬܐ.
7 ܐܘ ܫ̇ܠܡ ܠܢܡܘܣܐ ܘܡܠܦܢܐ ܕܚ̈ܝܐ ܐܠܗ̈ܝܐ.
8 ܕܐܝܟ ܗܟܢܐ ܘ̇ܠܐ ܠܗܘܢ ܠܡܗܘܐ ܠܡܠܦ̈ܢܐ ܕܢܡܘܣܐ. ܕܒܕܡܗܘܢ ܘܒܕܘܥܬܗܘܢ
ܘܒܓܢܒܪܘܬܗܘܢ ܒܝܕ ܚܫ̈ܐ ܕܥܕܡܐ ܠܡܘܬܐ ܢܬܟܬܫܘܢ.
9 ܐܢܬ ܐܒܘܢ ܠܢܡܘܣܢ ܫܦܝܪܐ ܒܝܕ ܡܣܝܒܪܢܘܬܟ ܒܬܫܒܘܚܬܐ ܫܪ̣ܪܬ. ܘܩܠܣܬ ܩܕܝܫܘܬܗ.
ܘܐܘܪܒܬ ܘܠܐ ܣܚ̣̇ܦܬ. ܘܒܝܕ̇ ܥ̇ܒ̈ܕܐ ܥܒ̣ܕ̇ܬ ܕܢܬܗ̈ܝܡܢܢ ܡ̈ܠܐ ܕܚܟܡܬܐ ܐܠܗܝܬܐ.
10 ܐܘ ܣܒܐ ܕܡܢ ܟܠ ܫܢ̈ܕܝܢ ܩܛܝܪܟ ܩܫܐ ܗܘܐ. ܘܩܫܝܫܐ ܕܡܢ ܢܘܪܐ ܚܣܝܢ ܗ̣ܘܝܬ.
ܘܡ̇ܠܟܐ ܪܒܐ ܕܥܠ ܚ̈ܫܐ ܐܠܝܥܙܪ.
11 ܐܟܙܢܐ ܓܝܪ ܕܐܒܘܢ ܐܗܪܘܢ ܟܕ ܒܦܝܪܡܐ ܐܝܟ ܕܒܙܝܢܐ ܡܙܝܢ ܗܘܐ. ܒܓܘ ܥܡܐ ܪܗ̇ܛ
ܗܘܐ: ܘܠܡܠܐܟܐ ܡܘܩܕܢܐ ܙܟ̣ܐ̣.
12 ܗܟܢܐ ܐܦ ܐܗܪܘܢܝܐ ܐܠܝܥܙܪ ܟܕ ܫܐ̇ܚ ܗܘܐ ܒܢܘܪܐ ܠܐ ܐܫܬܚܠܦ ܪܥܝܢܗ.
13 ܕܬܡܝܗܐ ܕܝܢ ܡܢ ܟܠܗܝܢ̣. ܕܟܕ ܗ̣ܘ ܣܒܐ ܘܡܫܪܝ̣ ܗܘܐ ܚܝܠܐ ܕܗܕ̈ܡܘܗܝ ܘܡܪܫܠ
ܦܓܪܗ. ܘܠܐ̣ܝܢ ܫܪ̈ܝܢܘܗܝ. ܐܬܛܠܝ ܒܪܘܚܐ ܕܪܥܝܢܗ.
14 ܘܠܫ̈ܢܕܐ ܣܓܝܐ̈ܝ ܐܣܟܡ̈ܐ ܚ̇ܣܢ.
15 ܐܘ ܠܣܝܒܘܬܐ ܛܘܒܢܝܬܐ ܘܠܕܘܒܪ̈ܐ ܕܟ̈ܝܐ ܘܠܚ̈ܝܐ ܢܡܘ̈ܣܝܐ. ܠܟ ܚܬܡܐ ܫ̇ܪܝܪܐ
ܕܡܘܬܐ ܓܡܪ܀
16 ܐܢܗ̣ܘ ܗܟܝܠ ܕܓܒܪܐ ܣܒܐ: ܥܠ ܫ̈ܢܕܐ ܕܥܕܡܐ ܠܡܘܬܐ ܡܛܠ ܫܪܪܐ ܐܡܣ̣ܪ. ܝܕܝܥܐ
ܗܝ̣ ܕܡܫܠܛ ܗܘ ܥܠ ܚܫ̈ܐ ܪܥܝܢܐ ܕܡܠ̣ܐ ܕܚܠܬ ܐܠܗܐ.
17 ܘܟܒܪ ܐܢܫ ܢܐܡܪ. ܕܚ̈ܫܐ ܠܐ ܗܘܐ ܟܠܢܫ ܚܣܢ. ܡ̇ܛܠ ܕܐܦ ܠܐ ܟܠ ܐܢܫ ܪܥܝܢܐ
ܚܟܝܡܐ ܐܝܬ ܠܗ.
18 ܐܠܐ ܗ̇ܢܘܢ ܕܐܟ̇ܦܐ ܠܗܘܢ ܥܠ ܕܚܠܬ ܐܠܗܐ. ܗ̇ܢܘܢ ܗܘ ܒܠܚܘܕ ܡܨܝܢ ܠܡܙܟܐ ܚ̈ܫܘܗܝ
ܕܦܓܪܐ.
20 ܘܠܐ ܡܕܡ ܗܟܝܠ ܡܟܝܐ ܗܕܐ̇. ܐܢܗ̣ܘ ܕܡܬܚܙܝܢ ܐܢ̈ܫܝܢ ܕܙ̇ܟܝܢ ܠܚ̈ܫܐ ܡܛܠ
ܪܥܝܢܗܘܢ ܡܚܝܠܐ.
21 ܘܐܠܐ ܐܝܢܘ ܕܒܟܘܠܗ ܫܒܝܠܐ ܬܪܝܨܐ ܕܙܕܝܩܘܬܐ ܐܙ̇ܠ ܘܡܗܝܡܢ ܠܐܠܗܐ.
22 ܘܡܦܣ ܕܡܛܠ ܡܝܬܪܘܬܐ ܛܘܒܢܐ ܗܘ: ܐܢܗ̣ܘ ܕܟܠ ܥܡ̈ܠܝܢ ܢܣܝܒܪ ܘܠܐ ܢܙܟܐ ܠܚ̈ܫܐ
ܡܛܠ ܫܪܪܐ.
23 ܒܠܚܘܕ ܓܝܪ ܐܝ̇ܢܐ ܕܐܝܬܘܗܝ ܚܟܝܡܐ ܘܓܢܒܪܐ ܐܝܬܘܗܝ ܡܫܠܛ ܥܠ ܚ̈ܫܘܗܝ.
24 ܘܥܠ ܗܕܐ ܐܦ ܛ̈ܠܝܐ ܟܕ ܒܪܥܝܢܐ ܕܕܚܠܬ ܐܠܗܐ ܐܝܬܝܗܘܢ ܗܘܘ. ܠܫܢ̈ܕܐ ܕܡܢ ܗܠܝܢ
ܩܫ̣ܝܢ ܙܟܘ܀
25 ܡܛܠ ܓܝܪ ܕܒܢܣܝܢܐ ܩܕܡܝܐ ܐܙܕܟ̇ܝ ܛܪܘܢܐ ܪܘܪܒܐܝܬ ܠܥܝܢ ܟܠ ܐܢܫ. ܘܠܐ ܐܫܟܚ
ܠܡܥܨܐ ܠܓܒܪܐ ܣܒܐ ܠܡܐܟܠ ܡܐܟܘܠܬܐ ܡܣܝܒܬܐ.

Chapter 8

1 ܗ̇ܝܕܝܢ ܥܙܝܙܐܝܬ ܐܝܟ ܕܡܢ ܚܫܐ ܦ̣ܩܕ ܠܡܝܬܝܘ ܠܐܚܪ̈ܢܐ ܡܢ ܓܙܪܐ ܕܥܒܪ̈ܝܐ. ܘܐܢ
ܗ̣ܘ ܕܢܐܟܠܘܢ ܕܛܡ̣ܐ ܢܫܒܩܘܢ ܐܢܘܢ ܡܐ ܕܐܟܠܘ. ܐܢ ܕܝܢ ܠܐ ܢܬܛܦܝܣܘܢ ܢܫܬܢܕܘܢ ܒܗܘܢ
ܡܪܝܪܐܝܬ.
2 ܟܕ ܕܝܢ ܦܩ̣ܕ ܗܠܝܢ ܛܪܘܢܐ̣. ܛ̈ܠܝܐ ܫܒܥܐ ܐܬܘ. ܟܕ ܡܬܢܓܕܝܢ ܥܡ ܐܡܗܘܢ
ܕܐܝܬܝܗ̇ ܗܘܬ ܣܒܬܐ. ܦܐ̈ܝܐ ܘܢܟ̈ܦܐ ܘܚܝ̈ܠܬܢܐ. ܕܒܟܠ ܡܕܡ ܪܘ̇ܙܝܢ ܗܘܘ.
3 ܠܗܠܝܢ ܟܕ ܚ̣ܙܐ ܛܪܘܢܐ ܕܒܕܡܘܬ ܓܘܕܐ ܒܡܨܥܬܐ ܠܐܡܗܘܢ ܟܪܝܟܝܢ ܗܘܘ̣. ܚܕܝ ܘܬܗ̣ܪ
ܒܚܙܬܗܘܢ ܘܒܐܘܝܘܬܗܘܢ. ܘܐܦܨܚ ܐ̈ܦܘܗܝ ܠܘܩܒܠܗܘܢ. ܘܩ̣ܪܐ ܐܢܘܢ ܥܠ ܓܒܗ ܘܐܡ̣ܪ.
4 ܐܘ ܥܠܝ̈ܡܐ. ܡܛܠ ܕܒܪܥܝܢܐ ܛܒ̇ܐ ܒܫܘܦܪܐ ܕܟܠ ܚܕ ܚܕ ܡܢܟܘܢ ܬܗ̇ܪ ܐܢܐ.
ܘܟܢܘܫܝܐ ܗܢܐ ܟܘܠܗ ܕܐ̈ܚܐ ܡܝܩܪ ܐܢܐ. ܠܐ ܗܘܐ ܒܠܚܘܕ ܡ̇ܠܟ ܐܢܐ ܠܟܘܢ ܕܠܐ ܬܫ̣ܢܘܢ
ܗ̇ܝ ܫܢܝܘܬܐ ܕܫ̣ܢܐ ܣܒܐ ܗ̇ܘ ܕܩ̇ܒܠ ܫ̈ܢܕܐ.
5 ܐܠܐ ܐܦ ܒ̇ܥܐ ܐܢܐ ܡܢܟܘܢ ܕܬܬܛܦܝܣܘܢ ܠܝ ܘܬܗܘܘܢ ܠܝ ܪ̈ܚܡ̇ܐ. ܡܨ̣ܐ ܐܢܐ ܗܘ ܓܝܪ
ܐܟܙܢܐ ܕܐܣܝܡ ܒܪܫܐ ܕܗ̇ܢܘܢ ܕܠܐ ܡܬܛܦܝܣܝܢ ܠܦܘܩܕܢܝ. ܗܟܘܬ ܕܐܥܒܕ ܫܦܝܪ̈ܬܐ ܠܗ̇ܢܘܢ
ܕܡܬܛܦܝܣܝܢ ܠܝ.
6 ܗܝܡܢܘ ܗܟܝܠ ܕܐܦ ܫܘܠܛܢܐ ܘܪ̈ܝܫܢܘܬܐ ܒܐܘܚܕܢܝ ܢܣ̇ܒܝܢ ܐܢܬܘܢ. ܟܕ ܬܟܦܪܘܢ
ܒܢܡܘ̈ܣܐ ܘܒܕܘܒܪ̈ܐ ܕܐܒܗ̈ܝܟܘܢ.
7 ܘܬܬܚܠܛܘܢ ܒܕܘܒܪ̈ܐ ܕܚܢܦܘܬܐ. ܡܐ ܓܝܪ ܕܫܚܠܦܘܢ ܥܝܕ̈ܝܟܘܢ ܡܬܦܢܩܝܬܘܢ
ܒܛܠܝܘܬܟܘܢ.
8 ܘܐܠܐ ܐܢܗ̣ܘ ܕܪܘܓܙܐ ܒܝ ܬܓܘܙܠܘܢ ܒܝܕ ܠܐ ܡܬܛܦܝܣܢܘܬܟܘܢ. ܥ̇ܨܝܢ ܐܢܬܘܢ ܠܝ
ܕܒܫ̈ܢܕܐ ܩ̈ܫܝܐ ܠܟܠ ܚܕ ܚܕ ܡܢܟܘܢ ܐܘܒܕ.
9 ܚܘܣܘ ܗܟܝܠ ܥܠ ܢܦܫܟܘܢ. ܗ̇ܝ ܕܐܦ ܐܢܐ ܕܠܩܘܒܠܟܘܢ ܡܩܪܒ ܐܢܐ ܥܠܝܗ̇ ܚܐ̇ܣܢܐ
ܘܡܪܚܡ ܐܢܐ ܥܠ ܩܘܡ̈ܬܟܘܢ ܘܥܠ ܫܘܦܪ̈ܝܟܘܢ .
10 ܠܐ ܗܟܝܠ ܡܬܪܥܝܢ ܐܢܬܘܢ ܕܠܘ ܡܕܡ ܐܚܪܝܢ ܗ̇ܘܐ ܠܟܘܢ ܐܢ ܗ̣ܘ ܕܠܐ ܬܬܛܦܝܣܘܢ.
ܐܠܐ ܐܢ ܕܒܫ̈ܢܕܐ ܬܡܘܬܘܢ.
11 ܟܕ ܕܝܢ ܗܠܝܢ ܐܡ̣ܪ̣ ܦ̣ܩܕ ܕܢܣܬܕܪܘܢ ܡܐ̈ܢܝ ܫ̈ܢܕܐ ܩܕܡܝܗܘܢ. ܥܒ̣ܕ ܕܝܢ ܗܕܐ̣.
ܐܝܟ ܡ̇ܢ ܕܒܝܕ ܕܚܠܬܐ ܣ̇ܒܪ ܗܘܐ. ܕܡܦܝܣ ܗܘܐ ܠܗܘܢ ܕܢܐܟܠܘܢ ܡܕܡ ܕܡܣܝܒ.
12 ܟܕ ܕܝܢ ܐܝܬܝܘ ܠܡܨܥܬܐ ܠܓܝ̈ܓܠܐ ܘܠܦܪ̈ܙܠܐ. ܘܠܦܪ̈ܩܝ ܫܪ̈ܝܬܐ. ܘܥܪ̈ܩܐ
ܕܡ̈ܬܚܐ. ܘܩܕ̈ܣܐ ܘܛܓ̈ܢܐ ܘܫܦܘ̈ܕܐ. ܘܐܝ̈ܕܝܐ ܕܦܪܙܠܐ ܘܐܣ̈ܦܢܐ. ܘܓܘܡܪ̈ܐ
ܕܢܘܪܐ. ܥܢ̣ܐ ܛܪܘܢܐ ܘܐܡ̣ܪ.
13 ܛܠܝܐ ܕܚ̣ܠܘ. ܐܦ ܕܝ̇ܢܐ ܗ̇ܘ ܕܡܢܗ ܕܚ̇ܠܝܢ ܐܢܬܘܢ ܫܒ̇ܩ ܠܟܘܢ. ܡܛܠ ܕܡܢ ܩܛܝܪܐ
ܥܒ̇ܪܝܢ ܐܢܬܘܢ. ܥܠ ܢܡܘܣܐ.
14 ܗ̣ܢܘܢ ܕܝܢ ܟܕ ܫܡ̣ܥܘ ܡ̈ܠܐ ܕܫܕܠܐ ܐܦ ܕܠܘܚܡܐ. ܘܚܙܘ ܚܙܬܐ ܗ̇ܝ ܕܚܝܠܬܐ̣ ܠܐ
ܐܣܬܪܕܘ. ܐܠܐ ܐܦ ܡ̈ܠܐ ܕܚܟܡܬܐ̣ ܦܢ̇ܝܘ ܠܛܪܘܢܐ. ܘܒܝܕ ܛܥܡܐ ܕܚܟܡܬܗܘܢ̣ ܠܛܪܘܢܘܬܗ
ܣܚܦܘ.
15 ܢܬܚܫܒ ܕܝܢ ܐܠܘ ܕܚܘ̈ܠܬܢܝܢ ܗ̇ܘܝ ܢܦܫ̈ܬܗܘܢ ܘܠܐ ܠܒܝܒܝܢ ܗܘܘ. ܐܝܠܝܢ ܡ̈ܠܐ
ܒܪ̈ܥܝܢܝܗܘܢ ܡܬܚܫܚܝܢ ܗܘܘ. ܠܐ ܗܘܐ ܒܗܠܝܢ.
16 ܕܘ̈ܝܐ ܚܢܢ ܘܐܢܫܐ ܕܛܒ ܣܟܠܝܢ. ܡ̇ܠܟܐ ܡܢܢ ܒ̇ܥܐ ܘܠܛܒ̇ܬܐ ܩ̇ܪܐ ܠܢ. ܘ̇ܠܐ
ܕܢܬܛܦܝܣ ܠܨܒܝܢܗ.
17 ܡܢܐ ܡܬܠܠܠܝܢ ܚܢܢ̇. ܘܒܠܐ ܡܬܛܦܝܣܢܘܬܐ ܕܡܝܬܝܐ ܡܘܬܐ ܡܡܪܚܝܢ ܚܢܢ ܠܡܩܘܝܘ.
18 ܢܕܚܠ ܡܢ ܫܢ̈ܕܐ ܓ̇ܒܪܐ ܐܚ̈ܐ. ܘܢܣܩ ܥܠ ܒܠܢ ܠܘܚܡ̈ܝܗܘܢ. ܘܢ̇ܥܪܘܩ ܡܢ ܪܚܡܬ
ܬܫܒܘܚܬܐ ܗܕܐ̇ ܘܡܢ ܫܒܗܪܢܘܬܐ ܕܛܥܝܢܐ ܡܘܬܐ.
19 ܢܚܘܣ ܥܠ ܩܘ̈ܡܬܢ. ܘܬܟ̇ܪܐ ܠܢ ܥܠ ܣܝܒܘܬܗ̇ ܕܐܡܢ.
20 ܘܢܬܪܥܐ ܕܐܠܐ ܢܬܛܦܝܣ̣. ܡ̇ܝܬܝܢܢ.
21 ܠܐ ܕܝܢ ܪܓ̇ܙ ܥܠܝܢ ܐܦܠܐ ܕܝܢ̣ܐ ܐܠܗܝܐ̇. ܕܡܛܠ ܩܛܝܪܐ ܕܚ̇ܠܢܢ ܡܢ ܡ̇ܠܟܐ.
22 ܡܢܐ ܡܦܩܝܢܢ ܢܦܫܢ ܡܢ ܚ̈ܝܐ ܗܠܝܢ ܗܢ̈ܝܐ̇. ܘܡܢ ܥܠܡܐ ܗܢܐ ܚܠܝܐ ܓ̇ܠܙܝܢܢ ܠܗ̇.
23 ܠܐ ܢܕܒܪܗ̇ ܒܩܛܝܪܐ ܠܐܢܢܩܐ. ܘܠܐ ܢܗܘܐ ܪ̈ܚ̇ܡܝ ܫܘܒܚܐ ܡܛܠ ܫܢ̈ܕܐ.
24 ܐܦܠܐ ܗ̣ܘ ܢܡܘܣܐ ܡܡܝܬ ܠܢ ܟܕ ܠܐ ܨܒ̇ܝܢܢ.
25 ܡܢ ܐܝܡܟܐ ܗܢܐ ܟܠܗ ܚܪܝܢܐ ܩܒܝܥ ܒܢ. ܘܚܘܡܣܢܐ ܕܫܘܦܪܢܘܬܐ ܕܡܝܬܝܐ ܡܘܬܐ. ܟܕ
ܦܫܝܩ ܠܢ ܕܕܠܐ ܫܓܘܫܝܐ ܢܬܛܦܝܣ ܠܡ̇ܠܟܐ ܘܢܚܐ.
26 ܐܠܐ ܘܠܐ ܚܕ̇ܐ ܡܢ ܗ̣ܠܝܢ ܐܡ̣ܪܘ ܥ̈ܠܝܡܐ̇. ܟܕ ܥܬܝܕܝܢ ܗܘܘ ܠܡܥܠ ܠܐܘ̈ܠܨܢܐ.
ܘܠܐ ܐܣܩܘ ܥܠ ܒܠܗܘܢ.
27 ܐܝܬܝܗܘܢ ܗܘܘ ܓܝܪ ܡܒܣܪܝ ܥܠ ܚܫ̈ܐ ܘܙ̈ܟܝܝ ܠܟܐ̈ܒܐ.
28 ܗܟܢܐ ܕܥܡܗ ܕܫܠܝ ܛܪܘܢܐ ܡܢ ܕܡܠ̣ܟ ܠܗܘܢ ܕܢܐܟܠܘܢ ܕܡܣܝܒ̣. ܟܠܗܘܢ ܐܝܟ ܕܡܢ ܚܕ
ܩܠܐ ܘܐܝܟ ܕܡܢ ܚܕܐ ܢܦܫܐ ܫܘܝܐܝܬ ܐܡ̣ܪܘ.

Chapter 9

1 ܡܢܐ ܡܫܬܘܚܪ ܐܢܬ ܐܘ ܛܪܘܢܐ. ܥܬܝܕܝܢ ܚܢܢ ܗܘ ܓܝܪ ܠܡܡܬ̣ ܐܘ ܕܢܥܒܪ   ܦܘܩܕܢܐ
ܕܐܒ̈ܗܝܢ.
2 ܒܗ̇ܬܝܢܢ ܓܝܪ ܡܢܗܘܢ ܙܕܩ̇ܐܝܬ̇. ܐܢܗ̣ܘ ܕܠܐ ܒܡܬܛܦܝܣܢܘܬܗ ܕܢܡܘܣܐ. ܘܒܡܘܫܐ
ܐܝܟ ܕܒܡܠܘܟܐ ܢܬܚܫܚ.
3 ܐܘ ܛܪܘܢܐ ܡ̇ܠܘܟܐ ܕܥܒܪ ܢܡܘܣܐ. ܠܐ ܟܕ ܣ̇ܢܐ ܐܢܬ ܠܢ ܚܠܦ ܢܦܫܟ ܬܚܘܣ ܥܠܝܢ.
4 ܣܝܡ̣ܐ ܗܝ ܠܢ ܓܝܪ ܕܡܢ ܡܘܬܐ ܩܫܝܐ ܗܝ ܡܪܚܡܢܘܬܟ ܕܥܠ ܐ̈ܦܝ ܚ̇ܝܐ ܕܠܒܪ ܡܢ ܢܡܘܣܐ
ܗ̈ܘܝܐ ܠܘܬܢ.
5 ܡܣܪܕ ܐܢܬ ܠܢ ܕܝܢ ܟܕ ܡܬܠܚܡ ܐܢܬ̣ ܥܠܝܢ ܡܘܬܐ ܕܒܝܕ ܫ̈ܢܕܐ. ܐܝܟ ܗ̇ܘ ܕܠܘ ܡܢ
ܩܕܡ ܩܠܝܠ ܡܢ ܐܠܝܥܙܪ ܐܝܠܦ̣ܬ̇. ܕܡܚܝܠ ܗܘ ܚܝܠܐ ܕܫ̈ܢܕܝܟ.
6 ܐܢ ܕܝܢ ܣܒܐ ܡܢ ܒ̈ܢܝ ܓܒܪ̈ܝܐ ܡܛܠ ܫ̣ܪܪܐ ܐܦ ܐܘ̈ܠܨܢܐ ܣܝܒܪ ܘܡ̣ܝܬ̣. ܠܐ ܕܝܢ
ܝܬܝܪܐܝܬ ܙܕ̇ܩ ܠܢ ܕܛܠ̣ܝܢ ܚܢܢ ܠܡܣܝ̇ܒܪܘ. ܟܕ ܡܒܣܪܝܢܢ ܥܠ ܫܢ̈ܕܝܟ ܩܫ̈ܝܐ. ܗ̇ܢܘܢ
ܕܐܦ ܡܠܦܢܢ ܣܒܐ ܙܟ̣ܐ.
7 ܢܣܐ ܗܟܝܠ ܐܘ ܛܪܘܢܐ ܢܦ̈ܫܬܢ. ܐܢ ܗܘ ܓܝܪ ܕܬܡܝܬ ܠܢ ܡܛܠ ܫܪܪܐ̣. ܠܐ ܬܣܒܪ
ܕܙܟ̇ܐ ܐܢܬ ܠܢ ܒܝܕ ܫܢ̈ܕܝܟ.
8 ܚܢܢ ܓܝܪ ܒܝܕ ܗܠܝܢ ܐܘܠܨ̈ܢܐ ܘܒܝܕ ܗܕܐ ܡܣܝܒܪܢܘܬܐ ܟ̈ܠܝ̈ܠܐ ܕܢܨܝܚܘܬܢ ܫܩ̇ܠܝܢ
ܚܢܢ̇.
9 ܐܢܬ ܕܝܢ ܡܛܠ ܕܡܬܛܦܠ ܐܢܬ ܒܩܛܠܢ̣. ܣܒ̇ܠ ܐܢܬ ܡܢ ܕܝܢ̣ܐ ܕܐܠܗܐ ܬܫܝܩܐ ܕܠܥܠܡ.
10 ܟܕ ܕܝܢ ܐܡ̣ܪܘ ܗܠܝ̣ܢ. ܠܐ ܒܠܚܘܕ ܐܝܟ ܕܠܘܩܒܠ ܗܠܝܢ ܕܠܐ ܡܛܦܝܣܝܢ ܐܬܚܡܬ
ܛܪܘܢܐ̣. ܐܠܐ ܐܦ ܐܝܟ ܕܠܘܩܒܠ ܚܪ̈ܝܝܐ.
11 ܘܥܠ ܗܕܐ ܠܩܫܝܫܗܘܢ ܐܬܦܩܕܘ ܦ̇ܠܚ̈ܐ ܠܡܝܬܝܘ ܠܡܨܥܬܐ. ܘܣܕܩܘܗ̇ ܠܟܘܬܝܢܗ.
ܘܐܣܪܘ ܐܝܕ̈ܘܗܝ ܘܕܪ̈ܥܘܗܝ̣. ܒܥܪܩܐ ܡܢ ܬܪ̈ܝܗܘܢ ܓܒ̈ܐ.
12 ܟܕ ܕܝܢ ܠܐܝܘ ܡܢ ܕܡܢܓܕܝܢ ܗܘܘ ܠܗ ܘܡܕܡ ܠܐ ܣ̇ܥܪܝܢ. ܐܪܡܝܘܗܝ ܥܠ ܓܝܓܠܐ.
13 ܘܒܡܬܚܐ ܕܥܠܝܗ̇ ܥܠܝܡܐ ܢܨܝܚܐ ܡܢ ܫܪ̈ܝܬܗ ܡܬܦܪܩ ܗܘܐ.
14 ܘܟܕ ܟܠܗܘܢ ܗܕܡ̈ܘܗܝ ܡܬܒܪܝܢ ܗܘܘ̣. ܡܨܚܐ ܗܘܐ ܘܐܡ̇ܪ.
15 ܐܘ ܛܪܘܢܐ ܛܡܐ ܘܒܥܠܕܒܒܐ ܕܕܝ̣ܢܐ ܫܡ̇ܝܢܐ. ܘܚܪܡܐ ܒܪܥܝܢܗ. ܠܐ ܗܘܐ ܕܩܛ̇ܠܬ
ܐܢܫ ܒܐܣܟܡܐ ܗ̇ܢܐ ܡܫܬܢܕ ܐܢܬ ܒܝ. ܘܠܐ ܗܘܐ ܕܒܐܠܗܐ ܐܪܫ̇ܥܬ. ܐܠܐ ܕܡܥܙܐ ܐܢܐ ܡܛܠ
ܢܡܘܣܐ ܐܠܗܝܐ.
16 ܟܕ ܕܝܢ ܐܡ̇ܪܝܢ ܗܘܘ ܠܗ ܦܠܚ̈ܐ ܕܐܘܕܐ ܕܐܟ̇ܠ ܐܢܬ ܕܬܓܗܐ ܡܢ ܫܢ̈ܕܐ̣.
17 ܐܡ̣ܪ. ܠܐ ܗܟܢܐ ܚܣܝܢܐ ܓܝܓܠܟܘܢ ܐܘ ܡܫܡ̈ܫܢܐ ܛܡ̈ܐܐ ܕܠܪܥܝܢܝ ܬܟܒܘܫ. ܦܣܩܘ
ܗܕ̈ܡܝ ܘܐܘܩܕܘ ܒܢܘܪܐ ܒܣܪܝ.
18 ܘܫܪ̈ܝܬܝ ܦܫ̇ܚ̣ܘ. ܒܝܕ ܓܝܪ ܟܠ ܫ̈ܢܕܝܢ ܐܦܝܣܟ̣ܘܢ. ܕܒܠܚܘܕ ܒܢ̈ܝ ܥܒܪ̈ܝܐ
ܒܬܟܬܘܫܐ ܕܚܠܦ ܡܝܬܪܘܬܐ ܐܝܬܝܗܘܢ ܠܐ ܡܙܕ̈ܟܝܢܐ.
19 ܟܕ ܕܝܢ ܐ̇ܡ̣ܪ ܗܠܝ̣ܢ. ܢܘܪܐ ܬܚܘܬܘܗܝ ܡ̇ܟܘ. ܘܓܝ̈ܓܠܐ ܐܝܟ ܕܒܥܨܝܢܐ ܥܠܘܗܝ
ܒܐܘܡܢܘܬܐ ܐܩܫܝܘ.
20 ܡܬܦܠܦܠܐ ܗܘܬ ܕܝܢ ܓܝܓܠܐ ܡܢ ܟܘܠ ܓܒ̈ܝܢ. ܘܟܪܝܐ ܕܓܘܡܪܐ ܕܬܚܘܬܘܗܝ ܡܢ ܢܘ̈ܛܦܬܐ
ܕܕܡܗ ܡܬܕܥܟ ܗܘܐ. ܘܟܕ ܥܠ ܣ̈ܪܢܘܗܝ ܕܡܐܢܐ ܗܢܐ ܒܣܪܗ ܫ̇ܐ̣ܚ ܗܘܐ:
21 ܘܓܪ̈ܡܘܗܝ ܡܬܦܪܩܝܢ ܗܘܘ. ܠܐ ܒܓܢ ܥܠܝܡܐ ܠܒܝܒܐ ܒܪܗ ܕܐܒܪܗܡ.
22 ܐܠܐ ܐܝܟ ܗ̇ܘ ܕܒܓܘ ܢܘܪܐ ܡܫܬܚܠܦ ܗܘܐ ܠܠܐ ܡܬܚܒܠܢܘܬܐ. ܡܣܝܒܪ ܗܘܐ ܚܠܝܨܐܝܬ
ܫܢ̈ܕܐ ܟܕ ܐܡ̇ܪ.
23 ܐܬܕܡܘ ܒܝ ܐܚ̈ܝ. ܘܡܢ ܬܓܡܐ ܗܢܐ ܕܝܠܝ̣ ܠܥܠܡ ܠܐ ܬܫܢܘܢ. ܘܠܐ ܬܟܦܪܘܢ ܒܐܚܘܬܐ
ܕܠܒܝܒܘܬܐ ܕܢܦܫܝ. ܦܠܚܘܬܐ ܙܗܝܬܐ ܘܢܨܝܚܬܐ ܦܠܘܚܘ ܥܠ ܐ̈ܦܝ ܫܪܪܐ.
24 ܕܒܐܝܕܗ̇ ܒܛܝܠܘܬܐ ܟܐܢܬܐ ܕܐܠܗܐ ܕܡܢ ܝܘܡ̈ܝ ܐܒܗ̈ܝܢ ܬ̇ܬܪܥܐ ܠܥܡܢ. ܘܬܣܝܡ ܒܪܫܗ
ܕܛܪܘܢܐ ܗܢܐ ܕܐܝܬܘܗܝ ܕܝܘܐ ܡܚܒܠܢܐ.
25 ܘܟܕ ܐܡ̣ܪ ܗܠܝܢ ܛܠܝܐ ܙܗܝܐ ܢܦܫܗ ܫܠܡܬ܀
26 ܟܕ ܕܝܢ ܟܠܢܫ ܬܗ̇ܪ ܗܘܐ ܒܡܚܡܣܢܢܘܬܐ ܕܢܦܫܗ. ܢܓ̣ܕܘ ܦܠܚ̈ܐ ܠܗ̇ܘ ܕܛܠ̣ܐ ܗܘܐ
ܒܩܘܡܬܗ ܕܐܝܬܘܗܝ ܡܢ ܒܬܪ ܗ̇ܘ ܩܕܡܝܐ. ܘܐܠܒܫܘ ܠܐܝ̈ܕܝܗܘܢ ܐܝ̈ܕܝܐ ܕܦܪܙܠܐ.
ܘܒܛܦܪ̈ܝܗܘܢ ܚܪ̈ܝܦܬܐ ܟܕ ܬܠ̣ܐ ܓܙܡܝܢ ܗܘܘ ܕܢܣܪܩܘܢܝܗܝ.
27 ܟܕ ܕܝܢ ܫܐܠܘܗܝ ܕܐܢ ܗ̣ܘ ܕܨ̇ܒܐ ܕܢܐܟܘܠ ܥܕ ܠܐ ܢ̇ܩܒܠ ܫܢ̈ܕܐ: ܘܫܡ̣ܥܘ ܡܢܗ
ܡܠܬܐ ܠܒܝܒܬܐ̣.
28 ܐܝ̈ܕܝܐ ܕܦܪܙܠܐ̣ ܐܩܬܘ ܒܣܬܪ ܩܕܠܗ. ܘܢܓܕܘܗܝ ܠܒܣܪܐ ܟܘܠܗ̣ ܥܕܡܐ ܠܕܩܢܗ.
ܘܠܡܫܟܐ ܕܪܫܗ ܗܘ̣ ܗܟܢܐ ܢܫ̣ܛܘ ܗ̇ܢܘܢ ܚܝ̈ܘܬܐ ܢܡܪ̈ܝܬܐ. ܗ̣ܘ ܕܝܢ ܟܕ ܚܫܐ ܗܢܐ
ܝܩܝܪܐܝܬ ܡܣܝܒܪ ܗܘܐ ܐܡ̇ܪ ܗܘܐ.
29 ܡܐ ܗܢܝ ܟܠ ܐܣܟܝܡ ܕܡܘܬܐ ܡܛܠ ܗܝܡܢܘܬܐ ܕܐܒ̈ܗܝܢ. ܐܡ̇ܪ ܗܘܐ ܕܝܢ ܐܦ ܠܛܪܘܢܐ.
30 ܠܐ ܣ̣ܝܡܐ ܠܟ ܐܘ ܛܪܘܢܐ ܕܡܢ ܟܘܠ ܛܪܘܢܝܢ ܚ̣ܪܡ ܐܢܬ. ܕܛܒ ܡܢ ܕܝܠܝ ܐܢܬ ܐܝܬܝܟ
ܒܐܘܠܨܢܐ. ܕܚܐ̇ܪ ܐܢܬ ܕܚܘܫܒܐ ܕܫܘܥܠܝܐ ܕܪܡܘܬܟ̇. ܡܢ ܡܣܝܒܪܢܘܬܐ ܕܥܠ ܐ̈ܦܝ ܫܪܪܐ
ܐܙܕܟܝ.
31 ܐܢܐ ܓܝܪ ܒܝܕ ܪܓܝܓܘܬܐ ܕܥܠ ܐ̈ܦܝ ܢܨܝܚܘܬܐ ܚܫ̈ܝ ܥܠܝ ܩ̇ܠܝܢ.
32 ܐܢܬ ܕܝܢ ܒܠܘܚ̈ܡܐ ܕܫܘ̈ܢܩܐ̇. ܕܟܦܘܪܘܬܟ ܠܗܘܢ ܢܛܝܪܐ ܡܬܢܓܕ ܐܢܬ. ܠܐ ܕܝܢ
ܡܫܬܘܙܒ ܐܢܬ ܐܘ ܛܪܘܢܐ ܛܡܐܐ̇. ܡܢ ܕܝܢ̣ܐ ܟܐܢܐ ܕܐܠܗܐ܀

Chapter 10

1 ܟܕ ܕܝܢ ܐܦ ܗܢܐ ܡܘܬܐ ܕܫ̣ܘܐ ܕܒܟܠܙܒܢ ܢܬܬܢܐ ܣܝ̇ܒ̣ܪ. ܠܗ̇ܘ ܕܬܠܬܐ ܐܝܬܝܘ. ܟܕ
ܒܥ̇ܝܢ ܡܢܗ ܣܓܝܐ̈ܐ̣ ܕܢܐܟܘܠ ܘܢܚܐ.
2 ܗ̣ܘ ܕܝܢ ܒܩܠܐ ܪܡ̇ܐ ܐܡ̣ܪ. ܠܐ ܝܕܥܝܬܘܢ ܕܗ̇ܘ ܐܒܐ ܕܠܗܠܝܢ ܕܡܝܬܘ ܙܪ̣ܥ: ܗ̣ܘ
ܐܦ ܠܝ ܙܪ̣ܥ̣. ܘܗ̣ܝ ܟܕ ܗ̣ܝ ܐܡܐ ܐܦ ܠܝ ܝܠܕܬ. ܘܒܗ ܟܕ ܒܗ ܒܝܘܠܦܢܐ ܐܬ̇ܪܒܝܬ.
3 ܠܐ ܟ̇ܦܪ ܐܢܐ ܒܫܪܪܗܘܢ ܫܒܝܚܐ ܕܐܚ̈ܝ.
5 ܡܪܝܪܐܝܬ ܕܝܢ ܠܦܪܗܣܝܐ ܕܝܠܗ ܩܒ̇ܠܘ. ܘܒܡܐ̈ܢܐ ܡܦܪ̈ܩܝ ܫܪ̈ܝܬܐ̣ ܐܝܕ̈ܘܗܝ
ܘܪ̈ܓܠܘܗܝ ܦܫ̇ܚܘ ܘܦܪܩܘ.
6 ܘܥܨ̇ܝܢ ܗܘܘ ܘܡܦܣܩܝܢ ܨܒ̈ܥܬܗ. ܘܕܪ̈ܥܘܗܝ ܘܩܦܣ̈ܐ ܕܒܘܪ̈ܟܘܗܝ ܘܝܨ̈ܝܠܘܗܝ
ܡܬܒܪܝܢ ܗܘܘ.
7 ܘܟܕ ܠܐ ܡܨܝܢ ܗܘܘ ܕܒܚܕ ܡܢ ܐܣܟܝܡ ܢܙܟܘܢܝܗܝ. ܫܪܘ ܡܐ̈ܢܐ ܕܒܗܘܢ ܪܒܝܨ ܘܒܪܫܥܬܗ
ܡܝܬܝܢ ܗܘܘ ܠܗ ܥܠ ܓܝܓܠܐ.
8 ܘܥܠܝܗ̇ ܚܘܡ̈ܪܘܗܝ ܡܬܦܪ̈ܩܢ ܗ̈ܘܝ. ܘܗܕܡ̈ܘܗܝ ܡܫܬܪܝܢ ܗܘܘ. ܘܚ̇ܙܐ ܗܘܐ ܠܒܣܪܗ
ܕܡܬܦܩܥ. ܘܢܘ̈ܛܦܬܐ ܕܕܡܐ ܕܡܢ ܓܘܗ ܪܕ̈ܝܢ ܗ̈ܘܝ.
9 ܟܕ ܕܝܢ ܩܪܝܒ ܗܘܐ ܠܡܡܬ̣. ܐܡ̣ܪ.
10 ܚܢܢ ܐܘ ܛܪܘܢܐ ܛܡܐܐ ܡܛܘܠ ܝܘܠܦܢܐ ܘܫܪܪܐ ܕܐܠܗܐ ܗܠܝܢ ܣܒ̇ܠܝܢ ܚܢܢ.
11 ܐܢܬ ܕܝܢ ܡܛܠ ܪܘܫܥܟ ܘܛܡܐܘܬܐ ܕ̈ܩܛܠܝܟ̣. ܫܢ̈ܕܐ ܕܠܐ ܡܫܬܪܝܢ ܥܬܝܕ ܐܢܬ
ܠܡܣܝܒܪܘ.
12 ܟܕ ܕܝܢ ܐܦ ܗܢܐ ܡܝ̣ܬ ܐܝܟ ܕܦܐܐ ܗܘܐ ܠܡܡܬ̇. ܠܐܝ̇ܢܐ ܕܐܝܬܘܗܝ ܐܚܐ ܕܗܠܝܢ
ܩܕܡ̈ܝܐ. ܠܗ̇ܘ ܕܐܪܒܥܐ ܢܓܕܘܗܝ ܟܕ ܐܡ̇ܪܝܢ ܠܗ.
13 ܠܐ ܬܫܢܐ ܐܦ ܐܢܬ ܗ̇ܝ ܫܢܝܘܬܐ ܕܫܢܘ ܒܗ̇ ܐܚ̈ܝܟ.
14 ܗ̣ܘ ܕܝܢ ܐܡ̣ܪ ܠܗܘܢ. ܠܐ ܗܘܐ ܗܟܢܐ ܐܝܬ ܠܟܘܢ ܢܘܪܐ. ܕܛܒ ܡܢ ܗ̇ܝ ܩܕܡܝܬܐ
ܕܐ̈ܚܝ ܚܡܝܡܐ ܕܬܣܪܕܘܢܢܝ̣.
15 ܠܐ ܡܘܬܗܘܢ ܕܐ̈ܚܝ ܕܡ̣ܠܐ ܛܘ̈ܒܐ. ܘܠܐ ܐܒܕܢܗ ܕܛܪܘܢܐ ܕܠܥܠܡ. ܘܠܐ ܚܝܝ̈ܗܘܢ
ܕܫܪ̈ܝܪܐ ܕܠܐ ܫ̇ܠܡܝܢ. ܕܠܐ ܟ̇ܦܪ ܐܢܐ ܒܐܚܘܬܐ ܦܐܝܬܐ ܕܐܚ̈ܝ.
16 ܒܥܝ ܗܟܝܠ ܒܨܢܥ̈ܬܟ ܐܘ ܛܪܘܢܐ ܫ̈ܢܕܐ ܚ̈ܕܬܐ ܕܐܦ ܒܗܘܢ ܬܐܠܦ̣. ܕܐܚܘܗܘܢ ܐܢܐ
ܕܗ̇ܢܘܢ ܕܣ̇ܝܒܪܘ ܫܢ̈ܕܝܟ.
17 ܟܕ ܕܝܢ ܫܡ̣ܥ ܗܠܝܢ ܗ̇ܘ ܠܐ̇ܥ ܕܡܐ. ܘܨ̣ܗܐ ܠܩܛܠܐ ܘܛܡ̣ܐ ܛܡܐ̈ܐ ܐܢܬܝܟܣ. ܦܩ̣ܕ
ܕܠܫܢܗ ܢܦܣܩܘܢ.
18 ܗ̣ܘ ܕܝܢ ܐܡ̣ܪ. ܕܐܦܢ ܬܦܣܘܩ ܡܐܢܗ ܕܩܠܝ ܐܦ ܕܫܠܝܐ ܫܡ̇ܥ ܗܘ ܐܠܗܐ.
19 ܗܐ ܡܪܫܠ ܠܟ ܠܫܢܐ ܦܣܘܩܝܗܝ. ܠܐ ܓܝܪ ܡܢ ܗܕܐ ܐܦ ܠܫܢ ܡܚܫ̈ܒܬܢ ܦܣ̇ܩ ܐܢܬ.
20 ܟܕ ܗܢܝ ܠܢ ܡܛܠ ܐܠܗܐ ܪ̈ܝܫܝ ܗ̈ܕܡܝ ܦܓܪܢ ܠܚܒ̇ܠܐ ܝܗܒ̇ܝܢ ܚܢ̇ܢ.
21 ܡܢܟ ܕܝܢ ܒܥܓܠ ܐܠܗܐ ܢ̣ܬ̣ܢܩܡ. ܠܠܫܢܐ ܓܝܪ ܕܙܡܝܪ̈ܬܐ ܐܠܗ̈ܝܬܐ ܙܡ̇ܪ ܗܘܐ ܦܣ̇ܩ
ܐܢ̇ܬ.

Chapter 11

1 ܟܕ ܕܝܢ ܐܦ ܗܢܐ ܣܒ̣ܠ ܫܢܕܐ ܘܡ̣ܝܬ̣. ܗ̇ܘ ܕܚܡܫܐ ܫܘܪ ܠܡܨܥܬܐ̣. ܘܐܡ̣ܪ.
2 ܠܐ ܡܬܡܬܢ ܐܢܐ ܐܘ ܛܪܘܢܐ ܠܡܐܬܐ ܠܐܘܠ̈ܨܢܐ ܡܛܠ ܫܪܪܐ.
3 ܐܢܐ ܕܝܢ ܡܢ ܨܒܘܬ ܢܦܫܝ ܥ̇ܒܪܬ ܠܡܨܥܬܐ. ܕܟܕ ܐ̇ܠܨ ܐܢܬ ܐܦ ܠܝ ܥܠ ܐ̈ܦܝ ܚܛܗ̈ܐ
ܣܓܝܐ̈ܐ ܬܣܒ ܡܣܡܒܪܫܐ ܠܕܝ̣ܢܐ ܫܡܝܢܐ.
4 ܐܘ ܣ̇ܢܐ ܠܡܝܬܪܘܬܐ ܘܣ̇ܢܐ ܠܒ̈ܝ ܐܢܫܐ. ܡܢܐ ܣܥܪܢ ܕܡܛܠܬܗ ܒܗܢܐ ܐܣܟܡܐ ܚ̇ܪܒ
ܐܢܬ ܠܢ.
5 ܡܛܘܠ ܕܠܒܪܘܝܐ ܣܓܕܝܢ ܚܢܢ. ܘܒܢܡܘܣܗ ܫܒܝܚܐ ܡܬܗܦܟܝܢ ܚܢܢ.
6 ܐܠܐ ܗܕܐ ܠܐܝܩܪܐ ܘܠܐ ܗܘܐ ܠܫܢ̈ܕܐ ܫܘ̇ܝܐ ܗܘܬ.
9 ܟܕ ܕܝܢ ܡܡܠܠ ܗܘܐ ܗܠܝ̣ܢ. ܐܣܪܘܗܝ ܦܠܚ̈ܐ ܘܠܘܬ ܩܝܣܐ ܐܝܬܝܘܗܝ.
10 ܘܥܠܘܗܝ ܥܠ ܩܝܣܐ ܗܢܐ ܟܘܠܗ ܡܢ ܩܕܠܗ ܡܬܟܦܦ ܗܘܐ ܒܕܡܘܬ ܥܩܪܒܐ. ܘܡܬܦܪܩܝܢ ܗܘܘ
ܗܕܡ̈ܘܗܝ.
11 ܟܕ ܕܝܢ ܪܘܚܗ ܒܙܢܐ ܗܢܐ ܕ̈ܫܢܕܐ ܡܬܥܠܨܐ ܗܘܬ. ܘܦܓܪܗ ܡܬܥܨܐ ܗܘܐ ܠܡܬܦܫܚܘ
ܐܡ̣ܪ.
12 ܛܝܒ̈ܘܬܐ ܫܦܝܪ̈ܬܐ ܟܕ ܠܐ ܨܒ̇ܐ ܐܢܬ ܝܗ̇ܒ ܐܢܬ ܠܢ ܐܘ ܛܪܘܢܐ: ܕܒܝܕ ܟܐܒ̈ܐ
ܩ̈ܫܝܐ ܥ̇ܡܕ ܐܢܬ ܠܢ ܠܡܚܘܝܘ ܚܘܡܣܢܢ ܕܡܛܠ ܢܡܘܣܐ.
13 ܟܕ ܕܝܢ ܡܝ̣ܬ ܐܦ ܗܢܐ̣. ܠܛܠܝܐ ܗܘ̇ ܕܫܬܐ ܒܬܪܗ ܡܩܪܒܝܢ ܗܘܘ. ܟܕ ܕܝܢ ܡܫܐܠ ܠܗ
ܛܪܘܢܐ ܕܐܢ ܗ̣ܘ ܕܢܨܒܐ ܕܢܐܟܘܠ ܘܢܫܬܒܩ̣. ܥ̣ܢܐ ܗ̣ܘ ܘܐܡ̣ܪ ܠܗ.
14 ܐܢܐ ܒܫܢ̈ܝܐ ܡܢ ܐܚ̈ܝ ܛܠ̣ܐ ܐܢܐ. ܒܪܥܝܢܐ ܕܝܢ ܚܠܝܡܐ̣. ܒܪ ܫܢܝܗ̈ܘܢ ܐܢܐ.
15 ܘܒܗܝܢ ܟܕ ܒܗܝܢ ܗܟܝܠ ܒܨܒܘ̈ܬܐ ܐܬܝܠܕܢ ܘܒܗܝܢ ܐܬܪܒܝܢ. ܡܛܘܠܬܗܝܢ ܕܝܠܗܝܢ̣.
ܐܦ ܕܢܡܘܬ ܙܕ̇ܩ ܠܢ ܫܘܝܐܝܬ.
16 ܐܢ ܗܟܝܠ ܡܬܚܙܝܐ ܩܕܡܝܟ ܕܬܫܬܢܕ ܒܝ. ܐܢܗ̣ܘ ܕܠܐ ܐܟܘܠ ܕܡܣ̇ܝܒ ܐܫܬܢܕ.
17 ܟܕ ܕܝܢ ܐܡ̣ܪ ܗܠܝ̣ܢ. ܗܝ̇ܕܝܢ ܐܝܬܝܘܗܝ ܥܠ ܓܝܓܠܐ.
18 ܘܟܕ ܥܠܝܗ̇ ܡܬܝܚ ܗܘܐ. ܗܕܡ̈ܘܗܝ ܘܚܘܡܪ̈ܘܗܝ ܡܫܬܪ̈ܝܢ ܗ̈ܘܝ. ܡܫܬܓܪܐ ܕܝܢ
ܬܚܘܬܘܗܝ ܢܘܪܐ.
19 ܘܫܦܘ̈ܕܐ ܚܪܝ̈ܦܐ ܡܚܡܝܢ ܗܘܘ. ܘܒܚܨܗ ܡܙܩܬܝܢ ܗܘܘ ܠܗ. ܘܐܠܥ̈ܘܗܝ ܫ̇ܦܕܝܢ
ܗܘܘ. ܘܡܐ̈ܢܝ ܓܘܗ ܡܘܩܕܝܢ ܗܘܘ.
20 ܗ̣ܘ ܕܝܢ ܟܕ ܐܝܬܘܗܝ ܗܘܐ ܒܐܘܠܨܢܐ ܗܢܐ̣̣.. ܐܘ ܠܐܓܘܢܐ ܗܢܐ ܫܒܝܚܐ ܐܡ̇ܪ
ܗܘܐ. ܕܠܗ ܡܛܠ ܫܪܪܐ ܒܕܘܪܫܐ ܕܟܐ̈ܒܐ ܗܠܝܢ ܟܘܠܗܘܢ ܐܚ̈ܐ ܐܬܩܪܝܢ ܘܠܐ ܐܙܕܟܝܢ.
21 ܠܐ ܡܙܕܟܝܢܐ ܗܘ ܓܝܪ ܐܘ ܛܪܘܢܐ ܐܝ̇ܢܐ ܕܐܝܬܘܗܝ ܒܡܪܕܘܬܐ ܕܝܘܠܦܢܐ ܕܫܪܪܐ.
22 ܘܡܙܝܢ ܒܪܚܡܬ ܫܦܝܪ̈ܬܐ. ܡܐ̇ܬ ܐܢܐ ܐܦ ܐܢܐ ܥܡ ܐܚ̈ܝ.
23 ܟܕ ܡܝܬܐ ܐܢܐ ܐܦ ܐܢܐ ܐܦ ܐܢܐ ܥܠܝܟ ܚܘܒܠܐ ܪܒܐ. ܐܘ ܫܐܕܐ ܚ̇ܒܠܐ ܘܡܫܟܚܢܐ
ܕܫܢ̈ܕܐ ܚܕ̈ܬܐ. ܘܒܥܠܕܒܒܐ ܕܣ̇ܓ̈ܘܕܐ ܫܪܝܪܐ.
24 ܫܬܐ ܥܠܝܡ̈ܝܢ ܠܛܪܘܢܘܬܟ ܣ̇ܬܪܢ.
25 ܕܠܐ ܓܝܪ ܐܫܟ̣ܚܬ ܕܬܦܝܣ ܠܪܥܝܢܢ. ܠܐ ܗܘܐ ܕܡܘܟܟܟ ܗܝ ܗܕܐ̣.
26 ܢܘܪܟ ܠܢ ܩܪܝܪܐ ܗܝ. ܘܕܠܐ ܟܐܒ ܐܝܬܝܗܘܢ ܦܪ̈ܙܠܝܟ. ܘܕܠܐ ܚܝܠ ܩܛܝܪ̈ܝܟ.
27 ܠܐ ܗܘܐ ܓܝܪ ܐܚܝ̈ܕܝ ܪܘܡܚܐ ܕܛܪܘܢܘܬܐ. ܐܠܐ ܐܚܝ̈ܕܝ ܪ̈ܘܡܚܐ ܕܢܡܘܣܐ ܐܠܗܝܐ
ܚܕܝܪܝܢ ܠܢ. ܘܥܠ ܗܕܐ ܪܥܝܢܐ ܠܐ ܡܙܕܟܝܢܐ ܐܝܬ ܠܢ܀

Chapter 12

1 ܟܕ ܕܝܢ ܐܦ ܗܢܐ ܛܘܒܬܢܐܝܬ ܡܝ̣ܬ ܡܢ ܒܬܪ ܕܢܦ̣ܠ ܒܩܕܣܐ. ܗ̇ܘ ܕܫܒܥܐ ܐܬ̣ܐ ܗܘܐ
ܕܡܢ ܟܘܠܗܘܢ ܛܠ̣ܐ ܗܘܐ.
2 ܥܠܘܗܝ ܥܠ ܗܢ̣ ܛܪܘܢܐ ܐܝܟ ܕܒܚܘܣܢܐ ܟܪܝܬ ܠܗ. ܟܕ ܛܒ ܩܫܝܐܝܬ ܐܨܛܪ ܡܢ
ܐܚ̈ܘܗܝ.
3 ܘܟܕ ܚܙܝܗܝ ܕܡܟܝܠ ܒܐܣܘܪ̈ܐ ܐܬܐܣܪ ܫܕ̇ܪ ܒܬܪܗ. ܘܡܢ ܕܘܟܬܐ ܕܒܗ̇ ܩܐ̇ܡ ܗܘܐ
ܝܬܝܪܐܝܬ ܠܘܬܗ ܩܪܒܗ. ܘܐܡ̣ܪ ܠܗ.
4 ܫܘܠܡܐ ܕܢܣܒܬ ܚܣܝܪܘܬ ܪܥܝܢܐ ܕܐ̈ܚܝ̈ܟ ܗܐ ܚ̇ܙܐ ܐܢܬ. ܡܛܠ ܓܝܪ ܠܐ
ܡܬܛܦܝܣܢܘܬܗܘܢ ܡܣܡ ܒܪܫܐ ܩ̇ܒܠܘ ܘܡܝܬܘ. ܐܦ ܐܢܬ ܐܢܗ̣ܘ ܕܠܐ ܬܛܦܝܣ ܐܘ ܕܘ̇ܝܐ
ܠܐܘ̈ܠܨܢܐ ܥܐ̇ܠ ܐܢܬ. ܘܒܗܘܢ ܡܐ̇ܬ ܐܢܬ ܩܕܡ ܙܒܢܐ.
5 ܐܢ ܕܝܢ ܬܛܦܝܣ ܪܚܡ̇ܐ ܠܝܬ ܗܘܐ. ܘܥܠ ܨܒܘ̈ܬܐ ܒܡ̇ܠܟܘܬܝ ܬܫܬܠܛ.
6 ܘܟܕ ܗܟܢܐ ܡܢܗ ܒܥ̇ܐ ܗܘܐ̣. ܠܐܡܗ ܕܛܠܝܐ ܫ̇ܕܪ ܐܝܬܝ. ܕܟܕ ܚܝ̇ܣܐ ܥܠ ܢܦܫܗ ܕܡܢ
ܟܠܗܘܢ ܗܠܝܢ ܒܢ̈ܝܐ ܐܬܓܙܝܬ. ܬܓܪܓܗ ܠܗ̇ܘ ܕܐܫܬܚܪ ܕܢܬܛܦܝܣ ܘܢܚܐ.
7 ܗ̣ܘ ܕܝܢ ܟܕ ܐܡܗ ܒܠܫܢܐ ܥܒܪܝܐ ܓܪܓܬܗ. ܐܝܟ ܡܐ ܕܒܬܪ ܩܠܝܠ ܥܬ̇ܝܕܝܢܢ ܠܡܐܡܪ.
8 ܥܢ̣ܐ ܘܐܡ̣ܪ ܠܡ̇ܠܟܐ ܘܠܟܠܗܘܢ ܪ̈ܚ̇ܡܘܗܝ ܕܥܡܗ ܕܫܪܐܘܢܝ.
9 ܗ̣ܢܘܢ ܕܝܢ ܒܕܚܕܝܘ ܝܬܝ̇ܪܐܝܬ ܡܛܠ ܫܘܘܕܝܗ ܕܛܠܝܐ ܒܥܓܠ ܠܗ ܫܪܘ.
10 ܗ̣ܘ ܕܝܢ ܪܗ̣ܛ ܥܠ ܓܒ ܚܕ ܡܢ ܛܓ̈ܢܐ ܕܠܗ ܩܪܝܒܝܢ ܗܘܘ ܘܐܡ̣ܪ.
11 ܐܘ ܛܪܘܢܐ ܪܫܝܥܐ ܕܡܢ ܟܠ ܪ̈ܫܝܥܝܢ ܪܫܝܥ. ܠܐ ܬܬܟܚܕ ܕܢܣܒܬ ܡܢ ܐܠܗܐ ܛ̇ܒܬ̇ܐ
ܘܡ̇ܠܟܘܬܐ ܕܠܥ̈ܒ̣ܕܘܗܝ ܬܢܟܣ ܘܬܫܬܢܕ ܒܐ̈ܬܠܝܛܐ ܕܫܪܪܐ.
12 ܥܠ ܗܠܝܢ ܕܝܢ̣ܐ ܕܐܠܗܐ ܢ̇ܛܪ ܠܟ. ܠܢܘܪܐ ܕܥܙܝܙܐ ܡܢ ܗܕܐ ܘܡܘܩܕܐ ܠܥܠܡ.
ܘܫܢ̈ܕܐ ܠܟ ܠܐ ܢܪܦܘܢ ܠܥܠܡ.
13 ܠܐ ܒܗ̇ܬ ܐܢܬ ܕܟܕ ܐܝܬܝܟ ܐܦ ܐܢܬ ܒܪܢܫ̣ܐ. ܐܝܟ ܚܝ̈ܘܬܐ ܠܒܢܝ̈ܢܫܐ ܚܫܘ̈ܫܐ
ܕܐܟܘܬܟ. ܕܡܢܗܘܢ ܟܕ ܡܢܗܘܢ ܕܐܣ̈ܛܘܟܣܐ ܗܘ̣ܘ ܡܢ ܗܠܝܢ ܕܐܦ ܐܢܬ. ܕܬܦܣܩ
ܠܫܢܝ̈ܗܘܢ. ܘܒܐܣܟܡܐ ܗܢܐ ܬܫܬܢܕ ܘܬܘܩܕ ܐܢܘܢ.
14 ܐܠܐ ܗ̣ܢܘܢ ܕܚܠܬܐ ܕܐܠܗܐ ܫܡ̇ܠܝܘ.
15 ܐܢܬ ܕܝܢ ܒܬܢܚ̈ܬܐ ܒܝ̈ܫ̣ܬܐ ܬܗܘܐ. ܕܠܐܬ̈ܠܝܛܘܗܝ ܕܫܪܪܐ ܕܠܐ ܥܠܐ ܩܛ̣ܠܬ.
16 ܐܦ ܐܢܐ ܕܝܢ ܕܥܬܝܕ ܐܢܐ ܕܐ̇ܡܘܬ ܐܡ̇ܪ ܐܢܐ ܠܟ.
17 ܕܠܐ ܥ̇ܪܩ ܐܢܐ ܡܢ ܢܚܫܝܪܬܢܘܬܐ ܕܐ̈ܚܝ.
18 ܩ̇ܪܐ ܐܢܐ ܕܝܢ ܠܐܠܗܐ ܕܐܒ̈ܗܝ ܕܢܬܪܥܐ ܠܥܡܢ.
19 ܠܟ ܕܝܢ ܐܦ ܒܥܠܡܐ ܗܢܐ ܘܡܢ ܒܬܪ ܡܘܬܟ ܢܫܢ̇ܩ..
20 ܟܕ ܕܝܢ ܨ̇ܠܝ ܕܢܐ̈ܬܝܢ ܗܠܝܢ ܥܠ ܛܪܘܢܐ̣. ܫ̣ܕܐ ܢܦܫܗ ܥܠ ܛܓܢܐ. ܘܗܟܢܐ ܪܘܚܗ
ܐܫ̣ܠܡ. .

Chapter 13

1 ܐܢ ܗ̣ܘ ܗܟܝܠ ܕܥܕܡܐ ܠܚ̈ܫܐ ܕܡܘܬܐ ܫܒܥܐ ܛ̈ܠܝܐ ܒܣ̇ܪܘ. ܡܢ ܟܘܠ ܕܘܟ ܝܕܝܥܐ̣
ܕܡܫܠܛ ܗܘ ܪܥܝܢܐ ܥܠ ܚܫ̈ܐ.
2 ܐܟܙܢܐ ܓܝܪ ܕܐܠܘ ܐܫܬܥܒܕܘ ܠܚ̈ܫܐ ܘܐܟܠܘ ܕܡܣܝܒ. ܐܡ̇ܪܝܢ ܗܘܘ ܕܐܙܕܟܝܘ ܠܚ̈ܫܐ
ܗܠܝܢ.
3 ܗܫܐ ܕܝܢ ܕܠܐ ܗܘܐ ܗܟܢܐ. ܐܠܐ ܒܪܥܝܢܐ ܕܥܠ ܐܠܗܐ ܡܩܒܠ ܙܟܘ ܠܟܐ̈ܒܐ.
4 ܠܝܬ ܠܡܒܣܪܘ ܥܠ ܐܘܚܕܢܗ ܕܪܥܝܢܐ. ܚܣܢܘ ܓܝܪ ܠܟܐ̈ܒܐ ܘܠܚܫ̈ܐ.
5 ܐܝ̇ܟܢܐ ܗܟܝܠ ܠܐ ܢܘܕܐ ܕܗܘܬ ܠܘܬܗܘܢ ܙܟܘܬܐ ܕܥܠ ܚܫ̈ܐ ܒܒܘܝܢܐ. ܗ̇ܢܘܢ ܕܡܢ
ܫ̈ܢܕܐ ܕܢܘܪܐ ܠܐ ܐܫܬܐܠܘ.
6 ܐܝ̇ܟܢܐ ܓܝܪ ܕܡܓ̈ܕܠܐ ܕܥܒܝܕܝܢ ܐܝܟ ܣܟܪ̈ܐ ܩܕܡ ܠܡܐ̈ܢܐ ܠܠܘܚ̈ܡܐ ܕܓ̈ܠܠܐ
ܡܒܛܠܝܢ: ܘܝܗ̇ܒܝܢ ܠܗܠܝܢ ܕܡܢ ܡܪܕܝܬܐ ܐܬܝܢ ܕܠܠܡܐܢܐ ܢܝܚܐ ܢܫܟܚܘܢ.
7 ܗܟܢܐ ܐܦ ܚܟܡܬܐ ܕܫܒܥܬ ܡܓ̈ܕܠܐ ܕܥܠܝ̈ܡܐ ܗܠܝܢ̇. ܠܠܡܐܢܐ ܕܕܚܠܬ ܐܠܗܐ ܐܝܟ ܕܠܓܘ
ܡܢ ܚܣ̈ܢܐ ܚܒܫܬ. ܘܠܚܫܐ ܕܡܢ ܫ̈ܢܕܐ ܙܟܬ.
8 ܓܘܕܐ ܓܝܪ ܙܗܝܬܐ ܒܕܚܠܬ ܐܠܗܐ ܐܩܝܡܘ. ܘܠܚܕ̈ܕܐ ܠܒܒܘ ܟܕ ܐܡ̇ܪܝܢ.
9 ܐܚܝܢܐܝܬ ܢܡܘܬ ܐܚ̈ܐ ܥܠ ܐ̈ܦܝ ܢܡܘܣܐ. ܢܬܕܡܐ ܒܬܠܬܐ ܛ̈ܠܝܐ ܕܒܐܬܘܪ. ܗܢ̇ܘܢ
ܕܥܠ ܚܫ̈ܐ ܐܡܣܪܘ.
10 ܠܐ ܢܫܦܠ ܡܢ ܕܠܡܚܘܝܘ ܫܪܪܢ.
11 ܘܗܢܐ ܐܬܠܒܒܘ ܐܚ̈ܝ ܐܡ̇ܪ ܗܘܐ. ܗܢܐ ܕܝܢ ܚܠܝܨܐܝܬ ܢܣܝܒܪ.
12 ܐܚܪܢܐ ܕܝܢ ܟܕ ܡܬܥܗܕ ܐܡ̇ܪ ܗܘܐ. ܐܬܕܟܪܘ ܡܢ ܐܝ̇ܟܐ ܐܝܬܝܟܘܢ. ܘܡܢ ܐܝ̣ܕܐ
ܕܐܝ̇ܢܐ ܐܒܐ ܣܝܒܪ ܐܝܣܚܩ ܕܢܬܢܟܣ.
13 ܟܠ ܚܕ ܚܕ ܡܢܗܘܢ ܕܝܢ ܐܟܚܕܐ ܟܕ ܪܘ̇ܙܝܢ ܘܠܒܝܒܝܢ ܐܡ̇ܪܝܢ ܗܘܘ. ܕܠܐܠܗܐ ܢܦܫܢ
ܢܓܥܠ̣ ܡܢ ܟܠܗ ܠܒܢ. ܠܗ̇ܘ ܕܝܗ̣ܒ ܢܦܫ̈ܬܐ. ܘܢܬܠ ܡܛܘܠ ܢܛܘܪ̈ܬܗ ܕܢܡܘܣܐ ܓܘܫܡܢ.
14 ܠܐ ܢܕܚܠ ܡܢ ܡ̇ܢ ܕܡܣܬܒܪ ܕܩ̇ܛܠ.
15 ܩܝܢܕܘܢܣ ܓܝܪ ܪܒܐ ܕܢܦܫܐ ܗܘ. ܕܒܫܘܢܩܐ ܕܠܥܠܡ ܣܝ̣ܡ ܥܠ ܗ̇ܢܘܢ ܕܥ̇ܒܪܝܢ ܥܠ
ܦܘܩ̈ܕܢܘܗܝ ܕܐܠܗܐ. ܢܙܕܝܢ ܗܟܝܠ ܒܡܫܠܛܘܬܐ ܕܥܠ ܚ̈ܫܐ ܕܐܝܬ ܠܪܥܝܢܐ ܕܕܚ̇ܠ ܡܢ
ܐܠܗܐ.
16 ܟܕ ܓܝܪ ܗܟܢܐ ܢܡܘܬ̣. ܐܒܪܗܡ ܘܐܝܣܚܩ ܘܝܥܩܘܒ ܢܩܒܠܘܢܢ ܘܟܠܗܘܢ ܐܒܗ̈ܝܢ
ܢܩܠܣܘܢܢ.
17 ܘܠܟܠ ܚܕ ܚܕ ܡܢܗܘܢ ܕܡܬܢܬܦ ܗܘܐ ܡܢ ܐܚܘ̈ܗܝ. ܐܡ̇ܪܝܢ ܗܘܘ ܠܗ ܗ̇ܢܘܢ
ܕܡܫܬܚܪܝܢ. ܠܐ ܬܒܗܬ ܐܚܘܢ. ܠܐ ܬܕܓܠ ܒܐܚ̈ܝܟ ܗܠܝܢ ܕܐܙ̣ܠܘ.
18 ܠܐ ܕܝܢ ܟܣ̣ܝܐ ܡܢܟܘܢ ܪܚܡܬܐ ܕܟܝܢܐ ܕܐܢܫܘܬܐ. ܗ̇ܝ ܕܒܛܝܠܘܬܐ ܐܠܗܝܬܐ ܕܒܟܠ
ܚܟܝܡܐ ܒܝܕ ܐܒ̈ܗܐ ܠܗ̇ܢܘܢ ܕܡܬܝܠܕܝܢ ܦܠܓܬ. ܘܒܝܕ ܟܪ̇ܣ ܐܡܐ ܒܗܘܢ ܢܨܒܬ.
19 ܕܒܗ̇ ܙܒ̈ܢܐ ܫܘ̈ܝܐ ܐܚ̈ܐ ܓܡ̣ܪܘ. ܘܒܗ̇ ܟܕ ܒ̇ܗ ܐܬܓܒܠܘ. ܘܡܢܗ ܟܕ ܡܢܗ ܕܕܡܐ
ܪܒܘ. ܘܡܢܗ̇ ܬܘܒ ܕܢܦܫܐ ܫܘܚܘ ܘܐܬܘ ܠܡܫܡܠܝܘܬܐ.
20 ܘܒܙܒ̈ܢܐ ܫܘ̈ܝܐ ܐܬܝܠܕܘ. ܘܡܢܗܝܢ ܟܕ ܡܢܗ̣ܝܢ ܕܡܥ̈ܝܢܐ ܕܚ̣̇ܠܒܐ ܐܫܬܝܘ. ܘܒܗܝܢ
ܒܟܢ̈ܦܬܐ ܐܬܛܥܢܘ. ܘܡܢ ܗܠܝܢ ܚܘܒܐ ܕܚܕ̈ܕܐ ܒܢ̈ܦܫܬܗܘܢ ܗܘܐ.
21 ܘܥܙܝܙܐܝܬ ܫ̣ܘܚ̇. ܡܛܠ ܚܕ ܥܢܝܢܐ ܕܬܪܒܝܬܐ ܘܥܝܕܐ ܕܒܟܠ ܝܘܡ ܕܥܡ ܚܕ̈ܕܐ.
ܘܒܡܪܕܘܬܐ ܕܣ̣ܦܪܐ ܘܒܕܘܪܫܐ ܕܝܠܢ ܕܒܢܡܘܣܐ ܐܠܗܝܐ.
22 ܟܕ ܗܟܝܠ ܗܟܢܐ ܐܝܬܝܗ̇ ܚܒܝܒܘܬ ܪܚܡܬܐ ܕܐܚ̈ܐ. ܗܠܝܢ ܫܒܥܐ ܐܚ̈ܝܢ ܝܬܝܪܐܝܬ
ܒܚܘܒܐ ܕܚܕ̈ܕܕܐ ܐܣܝܪܝܢ ܗܘܘ.
23 ܡܛܠ ܓܝܪ ܕܒܗ ܒܢܡܘܣܐ ܐܬܪܕܝܘ: ܘܒܗ̇ ܟܕ ܒܗ̇ ܒܡܝܬܪܘܬܐ ܐܬܝܠܦܘ: ܘܒܚ̈ܝܐ
ܕܙܕܝܩܘܬܐ ܥܡ ܚܕ̈ܕܐ ܐܬܪܒܝܘ̣. ܝܬܝܪܐܝܬ ܠܚܕܕܐ ܡܚܒܒܝܢ ܗܘܘ.
24 ܛܢܢܐ ܓܝܪ ܕܫܦܝܪ̈ܬܐ ܕܒܟܠܗܘܢ ܐܝܬ ܗܘܐ̣. ܝܬܝܪܐܝܬ ܠܚܘܒܗܘܢ ܘܠܐܘܝܘܬܗܘܢ
ܐܬܩܦ.
25 ܥܡ ܕܚܠܬ ܐܠܗܐ ܓܝܪ̣. ܐܦ ܗ̣ܘ ܗܢܐ ܛܢܢܐ ܠܐܚܘܬܗܘܢ ܥܠܝܗܘܢ ܪܘܪܒܐܝܬ ܡܪܚܡ
ܗܘܐ.
26 ܐܠܐ ܘܟܕ ܛܒ ܐܦ ܟܝܢܐ ܘܥܝܕܐ ܘ̈ܙܢܝܐ ܕܕܘܒ̈ܪܐ ܡܝܬܪ̈ܐ ܚܘܒܐ ܕܐܚܘܬܗܘܢ ܡܫܘܚ ܗܘܐ
ܩܒ̇ܠܘ ܥܠܝܗܘܢ ܡܛܠ ܫܪܪܐ ܗܠܝܢ ܕܡܫܬܚܪܝܢ ܕܢܚܙܘܢ ܠܐܚܝ̈ܗܘܢ ܕܒܫ̈ܢܕܐ ܡܬܐܠܨܝܢ.

Chapter 14

1 ܘܠܐ ܗܘܐ ܒܠܚܘܕ ܗܕܐ̣. ܐܠܐ ܐܦ ܡܓܪܓܝܢ ܗܘܘ ܠܗܘܢ ܠܡܬܠ ܢܦܫܗܘܢ ܠܐܘܠܨ̈ܢܐ.
ܐܝܟܢܐ ܕܠܐ ܗܘܐ ܒܠܚܘܕ ܥܠ ܐܘ̈ܠܨܢܐ ܢܒܣܪܘܢ̣. ܐܠܐ ܐܦ ܠܚ̈ܫܐ ܕܪܚܡܬ ܐܚܘܬܐ
ܢܙܟܘܢ.
2 ܐܘ ܚܘܫ̈ܒܐ ܕܝܬܝܪ ܡܢ ܡ̈ܠܟ̇ܐ ܡܡܠܟܝܢ. ܘܡܢ ܚܐܪ̈ܐ ܚܐܪܝܝܢ ܗܘܘ.
3 ܐܘ ܠܫܘܝܘܬܐ ܕܪܘܟܒܐ ܕܩܠܗܘܢ ܕܛ̈ܠܝܐ ܫܒܥܐ ܕܥܠ ܐ̈ܦܝ ܫܪܪܐ.
4 ܘܠܐ ܚܕ ܡܢ ܫܒܥܐ ܛ̈ܠܝܐ ܩܢ̣ܛܘ. ܘܠܐ ܡܢ ܡܘܬܐ ܕܚ̣ܠܘ.
5 ܐܠܐ ܐܝܟ ܗ̇ܘ ܕܠܐܘܪܚܐ ܕܠܐ ܡܝܘܬܘܬܐ ܪܗ̇ܛܝܢ ܗܘܘ̣. ܟܘܠܗܘܢ ܠܡܘܬܐ ܕܒܝܕ ܫܢ̈ܕܐ
ܐܣܬܪܗܒܘ.
6 ܐܟܙܢܐ ܓܝܪ ܕܐܝ̈ܕܝܐ ܘܪ̈ܓܠܐ ܫܘܝܐܝܬ ܒܝܕ ܙܘ̈ܥܐ ܕܢܦܫܐ ܡ̈ܬܢܓܕܢ̣. ܗܟܢܐ ܐܦ
ܛ̈ܠܝܐ ܗ̇ܢܘܢ ܙܗ̈ܝܐ̇. ܐܝܟ ܕܡܢ ܢܦܫܐ ܠܐ ܡܝܘܬܬܐ ܡܢ ܕܚܠܬ ܐܠܗܐ ܥܠ ܡܘܬܐ ܕܚܠܦܝܗ̇
ܠܚܕ̈ܕܐ ܫܠ̣ܡܘ.
7 ܐܘ ܫܒܬܐ ܩܕܝܫܬܐ ܕܐܚ̈ܐ ܐܘ̈ܝܐ. ܐܝܟܢܐ ܓܝܪ ܕܝܘ̈ܡܐ ܫܒܥܐ ܕܥ̇ܒܘܕܘܬܐ ܐܝܬܝܗܘܢ
ܡܬܟܪ̈ܟܝ ܥܠ ܢܛܘܪ̈ܬܐ ܕܢܡܘܣܐ.
8 ܗܟܢܐ ܐܦ ܥܠܝܡ̈ܐ ܗܠܝܢ ܟܕ ܕܝܨ̇ܝܢ ܒܫܒܝܥܝܘܬܗܘܢ ܡܬܟܪܟܝܢ ܗܘܘ. ܟܕ ܕܚܠܐ
ܕܫܢ̈ܕܐ ܫ̣ܪܝܢ ܗܘܘ.
9 ܗܫܐ ܚܢܢ ܕܫ̇ܡܥܝܢܢ ܐܘܠܨ̈ܢܝܗܘܢ ܕܥ̈ܠܝܡܐ ܗ̇ܢܘܢ ܡ̇ܣܬܪܕܝܢܢ. ܗ̇ܢܘܢ ܕܝܢ ܠܐ
ܗܘܐ ܒܠܚܘܕ ܕܚ̇ܙܝܢ ܗܘܘ ܐܦ ܡܚܙܐ. ܘܠܐ ܒܠܚ̇ܘܕ ܕܫ̇ܡܥܝܢ ܗܘܘ ܡܠܬܐ ܕܠܘܚܡܐ ܡ̣ܢ
ܫܠܝ. ܐܠܐ ܐܦ ܟܕ ܚ̇ܫܝܢ ܗܘܘ ܙܟ̇ܝܢ ܗܘܘ.
10 ܘܗܠܝܢ ܠܟܐܒ̈ܐ ܚܪ̈ܝܦܐ ܕܢܘܪܐ ܕܡܢܗܘܢ ܡܕܡ ܕܩ̣ܫܐ ܠܝܬ. ܒܕܚܪܝܦ ܗܘܐ ܕܝܢ ܘܩܠܝܠ
ܚܝܠܗ̇ ܕܢܘܪܐ̣. ܥܓܠ ܫ̇ܪܝܐ ܗܘܬ ܓܘܫܡ̈ܝܗܘܢ.
11 ܘܠܐ ܬܣܒܪܘܢ ܕܕܘܡܪܐ ܗ̇ܝ. ܐܢ ܗ̣ܘ ܕܪ̈ܥܝܢܝܗܘܢ ܚܡܣܢܘ ܕܓܒܪ̈ܐ ܗܢ̇ܘܢ ܒܓܘ
ܫ̈ܢܕܐ̇. ܐܝ̇ܟܐ ܕܐܦ ܠܒܗ̇ ܕܐܢܬܬܐ ܗܕܐ ܥܠ ܚ̈ܫܐ ܕܡܢ ܗܠܝܢ ܥܙܝܙܝܢ ܐܫܝܚ.
12 ܐܡܐ ܓܝܪ ܕܫܒܥܐ ܥܠܝܡ̈ܐ ܗܠܝܢ. ܣܝ̣ܒܪܬ ܥܠܝܗ̇ ܫܢ̈ܕܐ ܕܥܠ ܟܠ ܚܕ ܚܕ ܡܢܗܘܢ
ܥܕ̇ܝܢ ܗܘܘ.
13 ܐܬܒܩܘ ܓܝܪ ܟܡܐ ܣܓܝܐ̈ܝܢ ܥܘܪ̈ܙܠܝ ܫܪ̈ܫܘܗܝ ܕܚܘܒܐ ܕܠܘܬ ܒܢ̈ܝܐ. ܢܓ̇ܕ ܓܝܪ
ܒܟܘܠܗܝ̣ܢ ܕܢܓܘܠܘܢ ܪ̈ܚ̣ܡܐ.
14 ܐܝܟ ܕܐܦ ܚܝܘ̈ܬܐ ܕܠܐ ܡܠܬܐ ܐܣܝܪܘܬ ܚܘܒܐ ܕܠܕܒ̈ܢܝܢܫܐ ܕܡ̇ܝܢ ܩ̣ܢܝܢ ܠܘܬ ܗܠܝܢ.
ܕܡܢܗܝܢ ܐܬܝܠܕܘ.
15 ܐܦ ܓܝܪ ܡܢ ܦܪܚܬܐ ܗ̇ܝ ܕܒܫܝܢܐ ܘܒܓܘ ܒܝܬܐ. ܬܚܝܬ ܡܛܠܠܐ ܥܐܠܐ ܡܬܟܬܫܐ ܚܠܦ
ܦܪ̈ܘܓܝܗ̇.
16 ܐܝ̇ܕܐ ܕܝܢ ܕܒܪ̈ܫܝ ܛܘ̣̈ܪܐ ܘܒܫ̈ܢܢܬܐ ܕܫܩ̈ܝܦܐ ܘܒܚܘ̈ܪܐ ܕܐ̈ܝܠܢܐ̇. ܘܒܪ̈ܫܝܗܘܢ
ܩܢ̣̇ܐ ܓܕ̇ܠܐ ܘܣܝܡ̇ܐ ܦܪ̈ܘܓܝܗ̇.
17 ܠܐܚܘܕܗܘܢ ܟܠܝܐ ܟܕ ܛ̇ܝܪܐ ܥܠܝܗܘܢ ܘܡܬܟܪܟܐ. ܘܟܐ̇ܒ ܠܗ̇ ܡܢ ܪ̈ܚܡܝܗ̇. ܘܒܝܕ
ܩܠܗ̇ ܩ̇ܪܝܐ ܠܗܘܢ ܘܟܡܐ ܕܡܨܝܐ ܡܥܕܪܐ ܠܒܢ̈ܝܗ̇.
18 ܘܡܢܐ ܡܬܒܥܐ ܕܚܘܒܐ ܕܒܚܝ̈ܘܬܐ ܕܠܐ ܡܠܬܐ ܐܝܬ ܠܘܬ ܒܢܝ̈ܗܝܢ ܠܡܚܘܝܘ.
19 ܐܝ̇ܟܐ ܕܐܦ ܕܒܘܪ̈ܝܬܐ ܒܙܒܢܐ ܕܟܟܪ̈ܝܬܐ ܩܛܪ̈ܢ. ܟ̈ܠܝܢ ܘܡܬܡܪܡܪ̈ܢ ܥܠ ܗܠܝܢ
ܕܒ̇ܥܝܢ ܕܢܩܪܒܘܢ ܠܗܝܢ. ܘܐܝܟ ܕܒܦܪܙܠܐ ܒܝܕ ܥܘ̈ܩܣܝܗܝܢ ܛܪ̈ܝܢ ܠܐܝܠܝܢ ܕܡܬܩܪܒܝܢ
ܠܒܢܝ̈ܗܝܢ. ܘܥܕܡܐ ܠܡܘܬܐ ܡܬܢܩ̈ܡܢ.
20 ܐܠܐ ܠܢܦܫܐ ܕܐܝܟ ܕܐܒܪܗܡ ܐܝܬܝܗ̇ ܗܘܬ ܕܐܡܗܘܢ ܕ̈ܛܠܝܐ. ܠܐ ܐܙܝܥ ܚܘܒܐ
ܕܒܢ̈ܝܐ.

Chapter 15

1 ܐܘ ܠܪܥܝܢܐ ܛܪܘܢܐ ܕܥܠ ܚܫ̈ܐ ܕܒ̈ܢܝܐ. ܐܘ ܫܪܪܐ ܕܐܬܪܚ̣ܡܬ ܥܠ ܐܡܐ ܡܢ ܒܢ̈ܝܐ.
2 ܐܡܐ ܟܕ ܣ̣ܝ̈ܡܢ ܗ̈ܘܝ ܩܕܡ ܥܝ̈ܢܝܗ̇ ܬܪ̈ܬܝܢ. ܪܚܡܬ ܫܢ̈ܕܐ ܘܚ̈ܝܐ ܕܡ̣ܠܐ ܙܒܢܐ.
ܕܫܒܥܐ ܒܢ̈ܝܗ̇ ܐܝܟ ܫܘܘܕܝܗ ܕܛܪܘܢܐ
3 ܓܒܬ ܠܗ̇ ܪܚ̇ܡܬ ܫܪܪܐ. ܕܡܚܐ ܚ̈ܝܐ ܕܠܐܠܡ ܒܐܠܗܐ.
4 ܐܘ ܐܝܟ̇ܢܐ ܐܫ̇ܬܥܐ ܥܠ ܙܢ̈ܝܐ ܕܚܫ̈ܐ ܕܪܚܡܬ ܒܢ̈ܝܐ. ܕܡܘܬܐ ܓܝܪ ܕܦܪܨܘܦܐ ܒܐ̈ܦܐ
ܙܥܘܪ̈ܝܬܐ ܕ̈ܛܠܝܐ ܬܡܝܗܐܝܬ ܡܬܛܒܥܐ. ܘܥܠ ܗܕܐ ܡܛܠ ܚ̈ܫܐ ܡܬܪܦܝܐ ܠܘܬ ܪ̈ܚܡ̣ܐ.
5 ܟܡܐ ܓܝܪ ܕܡܚ̈ܝܠܢ ܢܦܫ̈ܬܗܝܢ ܘܣܓܝܐ̈ܝܢ ܝܠܕܝ̈ܗܝܢ ܕܐܡ̈ܗܬܐ̣ ܗܟܢܐ ܝܬܝ̇ܪܐܝܬ
ܠܒܢܝ̈ܗܝܢ ܪܚ̇ܡܢ.
6 ܡܢ ܟܠܗܝܢ ܕܝܢ ܐܡ̈ܗܬܐ ܐܡܗܘܢ ܕܫܒܥܐ ܠܒܢ̈ܝܗ̇ ܪܚܡ̇ܐ ܗܘܬ. ܗ̇ܝ ܕܒܫܒܥܐ ܒܛܢ̈ܝܢ
ܚܘܒܐ ܕܥܠܝܗܘܢ ܒܗ̇ ܐܬܢܨܒ.
7 ܘܡܛܘܠ ܚܒ̣̈ܠܐ ܕܟܠܚܕ ܚܕ ܡܢܗܘܢ. ܡܬܥܨܝܐ ܗܘܬ ܕܪܚܡܬܐ̇ ܠܘܬܗܘܢ ܬܗܘܐ ܠܗ̇.
8 ܘܡܛܠ ܕܚܠܬ ܐܠܗܐ ܫܛܬ ܚ̈ܝܐ ܕܙܒܢܐ ܕܒܢ̈ܝܗ̇.
9 ܗܢܘ ܕܝܢ ܐܦ ܡܛܘܠ ܝܐܝܘܬܗܘܢ ܘܡܛܦܝܣܢܘܬܗܘܢ ܕܠܢܡܘܣܐ. ܪܚܡܬܐ ܝܬܝܪܐܝܬ ܠܘܬܗܘܢ
ܩܢ̣ܝܐ ܗܘܬ.
10 ܙܕܝܩܝܢ ܗܘܘ ܓܝܪ ܘܢܟܦܝܢ ܘܓܢܒܪܝܢ ܘܠܒܝܒܝܢ. ܘܠܚܕ̈ܕܐ ܪܚ̇ܡܝܢ ܗܘܘ. ܘܠܐܡܗܘܢ
ܡܚܒܝܢ ܗܘܘ. ܘܗܟܢܐ ܡܚܒܝܢ ܗܘܘ. ܐܝܟ ܕܥܕܡܐ ܠܡܘܬܐ ܟܕ ܢ̇ܛܪܝܢ ܗܘܘ ܢܡܘܣܐ
ܢܬܛܦܝܣܘܢ ܠܗ̇.
11 ܐܠܐ ܘܟܕ ܛܒ ܗܠܝܢ ܟܠܗܝܢ ܗܟܢܐ ܐܝܬܝܗܝܢ ܗܘ̈ܝ. ܕܡܛܠ ܪܚܡܬ ܒܢ̈ܝܐ̣ ܢ̈ܓܕܢ ܗ̈ܘܝ
ܠܗ̇. ܠܐܡܐ ܠܪ̈ܚܡܐ. ܘܠܐ ܒܚܕ ܡܢܗܘܢ ܠܪܥܝܢܗ̇ ܫܢ̈ܕܐ ܡܫܚ̈ܠܦܐ ܐܫܟܚܘ ܕܢܫܚܠܦܘܢ.
12 ܐܠܐ ܐܦ ܠܚܕ ܚܕ ܡܢܗܘܢ ܒܝܢܘܗܝ ܘܠܗ. ܘܠܟܘܠܗܘܢ ܬܘܒ ܐܟܚܕܐ ܠܡܘܬܐ ܕܥܠ ܐ̈ܦܝ
ܫܪܪܐ ܡܓܪܓܐ ܗܘܬ.
13 ܐܘ ܪܥܝܢܐ ܙܗܝܐ ܘܪܚܡܬܐ ܕܗܠܝܢ ܐܒܗ̈ܐ. ܘܝܠܕܐ ܘܬܪܒܝܬܐ ܕܡ̣ܠܝܐ ܚܘܒܐ.
ܘܪ̈ܚ̣ܡܐ ܕܐܡܐ ܕܠܐ ܡܬܪܟܟܝܢ.
14 ܟܕ ܚܙܝܐ ܠܟܠ ܚܕ ܚܕ ܡܢܗܘܢ ܕܪܡܐ ܗܘܐ ܒܫ̈ܢܕܐ ܘܝ̇ܩܕ ܠܐ ܡܫܬܚܠܦܐ ܗܘܬ ܡܛܠ
ܫܪܪܐ.
15 ܒܣܪܐ ܕܒܢ̈ܝܗ̇ ܚ̇ܙܝܐ ܕܥܠ ܢܘܪܐ ܫܐ̇ܚ ܗܘܐ. ܘܨܒ̈ܥܬܐ ܕܐܝ̈ܕܝܐ ܘܕܪ̈ܓܠܐ ܕܥܠ
ܐܪܥܐ ܡܬܥ̈ܘܩܕܢ ܗ̈ܘܝ. ܘܡܫܟܐ ܕܪ̈ܫܝܗܘܢ ܕܥܕܡܐ ܠܒܣܪܐ ܕܕܩܢܐ ܢܫܝܛ ܗܘܐ ܘܐܝܟ ܐ̈ܦܐ
ܢܘܟܪ̈ܝܬܐ ܥܠ ܪܝܫܐ ܡܠܒܫ.
16 ܐܘ ܠܚ̈ܫܐ ܡܪܝܪ̈ܐ ܕܐܡܐ ܠܗܘܢ ܗܫܐ ܥܠܝܠܐ ܗܘܬ. ܛܒ ܡܢ ܕܟܕ ܒܚܒ̈ܠܝܗܘܢ ܪܡܝܐ
ܗܘܬ.
17 ܐܘ ܐܢܬܬܐ ܕܒܠܚܘܕܝܟܝ ܒܕܚܠܬ ܐܠܗܐ ܡܫܡܠܝܐ ܗܘܝܬܝ.
18 ܠܐ ܫܚܠܦܟܝ ܒܘܟܪܐ. ܟܕ ܢܦܫܗ ܡܢܗ ܣ̇ܠܩܐ ܗܘܬ. ܘܠܐ ܕܒܬܪܗ ܕܚܘܪܐ ܪܥܘܡܐ ܡܢ ܓܘ
ܫܢ̈ܕܐ ܒܟܝ ܚܐ̇ܪ ܗܘܐ. ܘܠܐ ܕܬܠܬܐ ܟܕ ܛ̇ܠܩ ܡܢ ܚ̈ܝܐ.
19 ܐܢܬ ܕܝܢ ܟܕ ܚ̇ܝܪܐ ܗ̣ܘܝܬܝ ܒܥܝܢܐ ܕܟܠ ܚܕ ܚܕ ܡܢܗܝܢ. ܕܚܘܪܗܝܢ ܡܢ ܐܘܠܨܢܐ
ܗܦܝܟ ܗܘܐ. ܘܒܢܚܝܪܝܗܝܢ ܕܩܕ̇ܡ̇ܝܢ ܡܘܕܥܝܢ ܥܠ ܡܘܬܐ ܠܐ ܒܟ̣ܝܬܝ.
20 ܘܕܚܙܝܐ ܗ̣ܘܝܬ ܕܥܠ ܒܣܪܐ ܩܕܡܝܐ ܕܒܢ̈ܝܟܝ ܒܣܪܐ ܐܚܪܢܐ ܕܒܢ̈ܝܟܝ ܡܬܦܣܩ ܗܘܐ.
ܘܡܢ ܒܬܪ ܐܝ̈ܕܝܐ ܬܘܒ ܐܝ̈ܕܝܐ ܕܡ̈ܬܦܣܩܢ. ܘܡܢ ܒܬܪ ܩܪ̈ܩܦܬܐ ܩܪ̈ܩܦܬܐ ܕܡ̈ܬܢܫܛܢ
ܘܥܠ ܡܝ̈ܬܐ ܬܘܒ ܕܢ̇ܦܠܝܢ ܡܝ̈ܬܐ. ܘܟܕ ܚ̇ܙܝܐ ܗ̣ܘܝܬܝ ܕܐܝܟ ܥܠܥܠܐ ܦܠܚ̈ܘܗܝ ܕܛܪܘܢܐ
ܒܒܢܝ̈ܟܝ ܢܦ̇ܠܝܢ ܗܘܘ ܠܐ ܕܡܥܬܝ.
21 ܠܐ ܗܟܢܐ ܢܥܡܬܐ ܕܣܝܪܝܢܘܣ ܘܩܠܐ ܕܩܘ̈ܩܢܘ ܠܪܚܡܬ ܫܡܥܐ ܠܗܠܝܢ ܕܨܝ̇ܬܝܢ ܢܬ̇ܦܝܢ.
ܐܝܟ ܩܠܐ ܕ̈ܒܢܝܐ ܕܡܢ ܫܢ̈ܕܐ ܩ̇ܪܝܢ ܗܘܘ.
22 ܐܝܠܝܢ ܘܟܡܐ. ܗ̣ܝ ܕܝܢ ܐܡܐ ܟܕ ܒܢ̈ܝܗ̇ ܡܬܐܠܨܝܢ ܗܘܘ. ܘܒܓܝ̈ܓܠܐ ܘܒܟܘ̈ܝܐ
ܡܫܬܢܩܝܢ ܗܘܘ̣.
23 ܫܢ̈ܕܐ ܣ̇ܒܠܐ ܗܘܬ. ܐܠܐ ܠܪ̈ܚܡܝܗ̇ ܪܥܝܢܐ ܕܕܚܠܬ ܐܠܗܐ ܒܓܘ ܚܫ̈ܐ ܓܒܪ ܘܚܝܠ.
ܕܪܚܡܬܐ ܥ̇ܒܘܪܬܐ ܕܒܢ̈ܝܐ ܬܫܘܛ.
24 ܟܕ ܛܒ ܐܒܕܢܐ ܕܫܒܥܐ ܒ̈ܢܝܐ ܚ̇ܙܝܐ ܗܘܬ. ܘܫܘܚ̈ܠܦܐ ܡܦ̈ܬܟܐ ܕܫܢ̈ܕܝܗܘܢ.
ܘܥܩܪܬܗ ܐܡܐ ܢܨܝܚܬܐ ܘܫܕܬܗ. ܡܛܠ ܗܝܡܢܘܬܐ ܕܒܐܠܗܐ.
25 ܐܝܟ ܗ̇ܘ ܓܝܪ ܕܒܒܝܬ ܟܢܘܫܝܐ ܕܡ̇ܠܘ̈ܟܐ ܚ̇ܙܝܐ ܗܘܬ ܡܠܘ̈ܟܐ ܣܢ̈ܝܐ ܕܝܠܗ̇
ܕܢܦܫܐ. ܕܐܝܬܝܗܘܢ ܟܝܢܐ ܘܝܠܕܐ ܘܪܚܡܬ ܒܢ̈ܝܐ ܘܫ̈ܢܕܐ ܕܒ̈ܢܝܐ.
26 ܘܬܪܝܢ ܕܝ̈ܢ̣ܝܢ ܐܡܐ ܕܢܬܝ. ܕܡܘܬܐ ܘܕܚ̈ܝܐ.
27 ܘܚܠܦ ܒܢ̈ܝܗ̇ ܠܗ̇ܘ ܕܡܚܐ ܫܒܥܐ ܒܢܝ̈ܗ̇ ܒܡ̣ܠܐ ܙܒܢܐ ܠܐ ܓܒܬ.
28 ܐܠܐ ܒܪܬ ܐܒܪܗܡ ܠܚܘܡܣܢܗ̇ ܕܒܐܠܗܐ ܡܬܕܟܪܐ ܗܘܬ.
29 ܐܘ ܐܡܐ ܕܥܡܐ. ܘܬܒܥܬ ܨܥܪܗ ܕܢܡܘܣܐ. ܘܡܬܟܬܫܬ ܥܠ ܐ̈ܦܝ ܫܪܪܐ. ܕܡܢ ܐܓܘܢܐ
ܕܪ̈ܚܡܝܟܝ ܫܩܠܬܝ ܙܟܘܬܐ.
30 ܐܘ ܕܡܢ ܕܟܪ̈ܐ ܒܡܚܡܣܢܢܘܬܐ ܓܢܒܪܬܝ.
31 ܐܟܙܢܐ ܓܝܪ ܕܕܟܘܝܠܗ ܕܢܘܚ ܒܛܘܦܢܐ ܕܠܟܠܗ ܥܠܡܐ ܚ̇ܒܠ. ܒܓܘܗ̇ ܠܒ̣ܪܝܬܐ ܡܢܛܪܐ
ܗܘܬ ܘܡܬܪܣܝܐ. ܘܚܝܠܬܢܐܝܬ ܡܡܘܠܐ ܩܒܠܬܝ̣.
32 ܗܟܢܐ ܐܦ ܐܢܬܝ ܢܛܘܪܬܗ ܕܢܡܘܣܐ ܡܢ ܟܠ ܕܘܟ. ܒܡܡܘܠ ܚ̈ܫܐ ܡܬܢܓܕܐ ܗ̣ܘܝܬܝ.
ܘܪ̈ܘܚܐ ܥܙܝ̈ܙܬܐ ܫ̈ܢܕܝܗܘܢ ܕܒ̈ܢܝܟܝ̇ ܡܟܐ ܘܡܟܐ ܒܟܝ ܢܫ̈ܒܢ ܗܘ̈ܝ. ܚܠܝܨܐܝܬ
ܣܝܒܪܬܝ ܒܡܚܫ̈ܘܠܐ ܕܥܠ ܐ̈ܦܝ ܫܪܪܐ.

Chapter 16

1 ܐܢܗ̣ܘ ܗܟܝܠ ܕܐܢܬܬܐ ܣܒܬܐ ܘܐܡܐ ܕܫܒܥܐ ܛܠܝ̈ܝܢ ܣܝܒܪܬ. ܟܕ ܚ̇ܙܝܐ ܫܢܕ̈ܐ
ܕܒ̈ܢܝܗ̇ ܕܥܕܡܐ ܠܡܘܬܐ̣. ܓܠܝܐ ܗܝ ܕܡܫܠܛ ܗܘ ܥܠ ܚ̈ܫܐ ܪܥܝܢܐ ܕܡ̣ܠܐ ܕܚܠܬ ܐܠܗܐ܀
2 ܚܘܝܬ ܗܟܝܠ ܕܠܐ ܗܘܐ ܒܠܚܘܕ ܓܒܪ̈ܐ ܙܟܘ ܠܚ̈ܫܐ̣. ܐܠܐ ܐܦ ܐܢܬܬܐ ܐܒܣܪܬ ܥܠ
ܫ̈ܢܕܐ ܪ̈ܘܪܒܐ.
3 ܘܠܐ ܗܟܢܐ ܐܪ̈ܝܘܬܗ ܕܕܢܝܐܝܠ ܒܥܪܝܪܝܢ ܗܘܘ. ܘܠܐ ܐܬܘܢܗ ܕܡܝܫܐܝܠ ܥܙܝܙ ܗܘܐ̇.
ܟܕ ܡܫܬܠܗܒ ܗܘܐ ܒܢܘܪܐ ܬܟܝܒܬܐ ܐܝܟ ܕܡܘܩܕ ܗܘܐ ܠܗ̇ܝ ܟܝܢܐ ܕܪܚܡܬܐ ܕܒ̈ܢܝܐ. ܟܕ
ܚ̇ܙܝܐ ܗܘܬ ܕܗܟܢܐ ܡܫܚܠܦܐܝܬ ܫܒܥܐ ܒܢ̈ܝܗ̇ ܡܬܩܛܠܝܢ ܗܘܘ.
4 ܐܠܐ ܒܪܥܝܢܐ ܕܕܚܠܬ ܐܠܗܐ ܕܥܟܬ ܐܡܐ ܗܠܝܢ ܘܕܐܝܟ ܗܠܝܢ ܚ̈ܫܐ.
5 ܐܬܪܥܘ ܓܝܪ ܐܦ ܗܕܐ. ܕܐܠܘ ܐܢܬܬܐ ܗܘܬ ܕܫܦܠܐ. ܗܘܬ ܒܢܦܫܗ̣. ܝ̇ܬܝܪܐܝܬ ܕܐܦ
ܐܡܐ ܐܝܬܝܗ̇ ܗܘܬ. ܡܬܐܒܠܐ ܗܘܬ ܥܠܝܗܘܢ. ܘܕܡ̇ܝܐ ܕܗܠܝܢ ܐܡܪܐ ܗܘܬ.
6 ܐܘ ܚܠܫܬܐ ܐܢܐ. ܘܕܣܓܝ ܕܘܝܐ ܫܒܥܐ ܒ̈ܢܝܢ ܝ̇ܠܕܬ. ܘܕܚܕ ܡܢܗܘܢ ܐܡܐ ܠܐ
ܗܘܝ̇ܬ.
7 ܐܘ ܒ̈ܛܢܐ ܫܒܥܐ ܕܗܘܘ ܣܪ̈ܝܩܐ. ܘܡܘܠܕܐ ܕܝܪ̈ܚܐ ܥܣܪܐ ܥܣܪܐ ܕܕܠܐ ܝܘܬܪܢ ܘܕܠܐ
ܦܐܪ̈ܝܢ ܗܘܘ. ܘܬܪܒܝܬܐ ܕܟܝܬܐ ܕܚ̣ܠܒܐ.
8 ܣܪܝܩܐܝܬ ܥܠܝܟܘܢ ܐܘ ܛ̈ܠܝܐ ܚܒ̈ܠܐ ܣܓ̈ܝܐܐ ܣ̇ܒܠܬ. ܘܨܦܬܐ ܩܫܝܬܐ ܕܬܪܒܝܬܟܘܢ
9 ܕܡܢܟܘܢ ܠܐ ܐܙܕܘܓܘ. ܕܐܙܕܘܓܘ ܕܝܢ ܕܠܐ ܝܘܬܪܢ. ܠܐ ܚ̇ܙܝܐ ܐܢܐ ܒܢܝ̈ܟܘܢ. ܘܠܐ
ܟܕ ܡܬܩܪܝܐ ܐܢܐ ܐܡܐ ܕܒ̈ܢܝܐ ܝܗ̇ܒܝܢ ܠܝ ܛܘ̣ܒܐ.
10 ܐܘ ܣܓܝܐܬ ܒܢ̈ܝܐ ܘܫܦܝܪܬ ܒ̈ܢܝܐ. ܐܠܐ ܐܢܬܬܐ ܐܪܡܠܬܐ. ܕܝܠܝ ܒܠܚܘܕܝ ܣܓܝܘ
ܐܒ̈ܠܝ.
11 ܘܐܦ ܠܐ ܐܢ ܐܡܘܬ ܐܝܬ ܠܝ ܕܚܕ ܡܢ ܒܢ̈ܝ ܢܩܒܪܘܢܢܝ. ܐܠܐ ܒܗܠܝܢ ܐܘ̈ܠܝܬܐ̣ ܘܠܐ
ܠܚܕ ܡܢܗܘܢ ܐܠܬ: ܐܡܐ ܛܘܒܬܢܝܬܐ ܘܕܚܠܬ ܡܢ ܐܠܗܐ.
12 ܘܠܐ ܕܕܠܐ ܢܡܘܬܘܢ ܡܥܘܟܐ ܗܘܬ ܠܗܘܢ. ܘܠܐ ܟܕ ܡܝܬܝܢ ܐܬܬܥܝܩܬ.
13 ܐܠܐ ܐܝܟ ܗ̇ܘ ܪܥܝܢܐ ܕܐܕܡܘܣ ܐܝܬ ܗܘܐ ܠܗ̇. ܘܠܠܐ ܡܝܘܬܘܬܐ ܡܢܕܪܝܫ ܠܡܢܝܢܐ
ܕܒ̈ܢܝܗ̇ ܡܚܒܠܐ ܗܘܬ ܠܡܐܠܕ. ܝܬܝܪܐܝܬ ܥܠ ܡܘܬܐ ܕܥܠ ܐ̈ܦܝ ܫܪܪܐ ܡܚܦܛܐ ܗܘܬ
ܠܗܘܢ̇. ܟܕ ܒ̇ܥܝܐ ܡܢܗܘܢ ܘܡܬܟܫܦܐ.
14 ܐܘ ܐܡܐ ܕܡܛܠ ܫܪܪܐ ܒܣܝܒܘܬܐ ܐܦܠܚܬ. ܘܐܢܬܬܐ ܣܒܬܐ ܕܒܝܕ ܚܘܡܣܢܟܝ ܠܛܪܘܢܐ
ܙܟ̣ܝܬܝ ܘܒ̇ܥ̈ܒܕܐ ܘܒܡ̈ܠܐ ܐܫܬܟܚܬܝ ܕܡܢ ܓܒܪ̈ܐ ܚܝܠܬܢܝܐ ܐܢܬܝ.
15 ܐܦ ܓܝܪ ܟܕ ܐܬܬܚܕܬܝ ܥܡ ܒܢܝ̈ܟܝ̣. ܩܝܡܐ ܗ̣ܘܝܬܝ ܘܡܬܒܩܝܐ ܗ̣ܘܝܬܝ ܒܐܠܝܥܙܪ ܟܕ
ܡܫܬܢܕܝܢ ܒܗ. ܘܐܡ̇ܪܐ ܗ̣ܘܝܬܝ ܠܒܢܝ̈ܟܝ ܒܠܫܢܐ ܥܒܪܝܐ.
16 ܐܘ ܒ̈ܢܝܐ̣. ܓܢܒܪ ܗܘ ܐܓܘܢܐ ܕܠܗ ܡܛܠ ܣܗܕܘܬܐ ܕܥܡܢ ܐܬܩܪܝܢ ܕܒܪܥܝܢܐ ܚܦܝܛܐ
ܢܬܟܬܫ. ܘܚܠܦ ܢܡܘܣܐ ܕܐܒܗ̈ܝܢ.
17 ܐܦ ܓܝܪ ܕܚܣܕܐ ܗܝ ܕܣܒܐ ܗܢܐ ܢܣܝܒܪ ܚܫ̈ܐ ܕܡܛܠ ܕܚܠܬ ܐܠܗܐ. ܘܐܢܬܘܢ ܕܥܠܝܡܝܢ
ܐܢܬܘܢ ܬܟܘܙܘܢ ܡܢ ܫܪܪܐ.
18 ܐܬܕܟܪܘ ܕܡܛܠ ܐܠܗܐ ܐܬܝܬܘܢ ܠܒܪܝܬܐ. ܘܗܘܝܬܘܢ ܒܚ̈ܝܐ ܗܠܝܢ.
19 ܘܥܠ ܗܕܐ ܚܝ̇ܒܝܢ ܐܢܬܘܢ ܕܟܠ ܥܡ̈ܠܝܢ ܬܣܝܒܪܘܢ ܡܛܠ ܐܠܗܐ.
20 ܕܡܛܠܬܗ ܐܦ ܐܒܪܗܡ ܐܒܘܢ ܐܣܬܪܗܒ. ܕܠܐܒܐ ܕܥܡܢ ܐܝܣܚܩ ܒܪܗ ܢܟܘܣ. ܗ̣ܘ ܓܝܪ
ܐܝܣܚܩ ܟܕ ܚ̣ܙܐ ܗܘܐ ܠܐܝܕܐ ܕܐܒܘܗܝ: ܕܐܚܝܕܐ ܣ̇ܟܝܢܐ ܘܢܚ̇ܬܐ ܥܠܘܗܝ̣. ܠܐ ܙܥ.
21 ܘܕܢܝܐܝܠ ܙܕܝܩܐ ܠܐܪ̈ܝܘܬܐ ܢܦ̣ܠ. ܘܚܢܢܝܐ ܘܥܙܪܝܐ ܘܡܝܫܐܝܠ ܒܓܘ ܐܬܘܢܐ ܐܝܟ
ܕܒܩܠܥܐ ܐܫܬܕܝܘ. ܘܣܝܒܪܘ ܡܛܠ ܐܠܗܐ.
22 ܐܢܬܘܢ ܗܟܝܠ ܕܗܝ ܟܕ ܗ̣ܝ ܗܝܡܢܘܬܐ ܕܗܠܝܢ ܠܘܬ ܐܠܗܐ ܐܝܬ ܠܟܘܢ ܠܐ ܬܬܪܥܡܘܢ.
23 ܣܟܠܐ ܗܝ ܓܝܪ ܕܟܕ ܝܕ̇ܥܝܢ ܐܢܬܘܢ ܕܚܠܬ ܐܠܗܐ ܡܢܐ ܗܝ̣. ܠܐ ܬܥܙܘܢ ܩܕܡ ܫܢܕ̈ܐ.
24 ܒܝܕ ܗܠܝܢ ܡ̈ܠܐ ܐܡܗܘܢ ܕܫܒܥܐ. ܡܢ ܟܠ ܚܕ ܚܕ ܡܢ ܒ̈ܢܝܗ̇ ܡܬܟܫܦܐ ܗܘܬ
ܕܢܡܘܬܘܢ. ܐܘ ܕܢܥܒܪܘܢ ܥܠ ܦܘܩܕܢܗ ܕܐܠܗܐ.
25 ܘ̇ܠܐ ܠܟܘܢ ܕܝܢ ܠܡܕܥ. ܕܕܡܝܬܘ ܡܛܠ ܐܠܗܐ̣. ܚܐܝܢ ܐܢܘܢ ܠܐܠܗܐ. ܐܝܟ ܡܐ ܕܐܦ
ܐܒܪܗܡ ܘܐܝܣܚܩ ܘܝܥܩܘܒ ܘܟܠܗܘܢ ܐܒܗ̈ܬܐ.

Chapter 17

1 ܐܡ̇ܪܝܢ ܗܘܘ ܕܝܢ ܐܦ ܐܢ̈ܫܝܢ ܡܢ ܦܠ̣ܚ̈ܐ. ܕܟܕ ܥܬܝܕܐ ܗܘܬ ܕܬܬܐܚܕ ܐܦ ܗ̣ܝ
ܠܡܘܬܐ. ܕܕܠܐ ܐܢܫ ܢܩܪܘܒ ܠܓܘܫܡܗ̇. ܗ̣ܝ ܡܢ ܨܒܝܢܗ̇ ܢܦܫܗ̇ ܥܠ ܢܘܪܐ ܫܕܬ.
2 ܐܘ ܐܡܐ ܕܥܡ ܒܢܝ̈ܟܝ ܫܒܥܐ ܩܛܝܪܗ ܕܛܪܘܢܐ ܣܚܦܬܝ ܘܨܢ̈ܥܬܗ ܒܛܠܬܝ. ܘܚܠܝܨܘܬܐ
ܕܗܝܡܢܘܬܟܝ ܚܘܝܬܝ.
3 ܐܟܙܢܐ ܓܝܪ ܕܬܛܠܝܠܐ ܐܝܬܝܟܝ ܗ̣ܘܝܬܝ. ܘܥܠ ܒܢܝ̈ܟܝ ܐܝܟ ܕܥܠ ܥܡ̈ܘܕܐ ܡܫܪܪܐܝܬ
ܣܡܝܟܐ ܗ̣ܘܝܬܝ. ܘܕܠܐ ܢܘܪܐ ܣܝܒܪܬܝ ܙܘܥܐ ܕܒܝܕ ܫ̈ܢܕܐ.
4 ܐܬܬܟܠ ܗܟܝܠ ܡܟܝܠ ܐܘ ܐܡܐ ܙܗܝܬܐ. ܕܣܒܪܐ ܕܚܘܡܣܢܟܝ ܐܫܬܪܪ ܠܟܝ ܠܘܬ ܐܠܗܐ.
5 ܠܐ ܗܟܢܐ ܣܗܪܐ ܒܫܡܝܐ ܗܕܝܪ̇. ܐܝܟ ܡܐ ܕܐܢܬ ܝܩܝܪܬܝ ܩܕܡ ܐܠܗܐ ܕܠܫܒܥܐ ܒ̈ܢܝܐ
ܢܨܝ̈ܚܐ̣. ܐܚ̣ܕܬ ܒܐܝܕܝܗܘܢ. ܘܢܗܪܬ ܐܢܘܢ ܕܢܐܬܘܢ ܠܘܬ ܫܪܪܐ. ܘܐܝܬܝܟܝ ܒܫܡܝܐ
ܥܡܗܘܢ.
6 ܐܝܬܘܗܝ ܗܘܐ ܓܝܪ ܝܠܕܐ ܕܒܢܝܟܝ ܡܢ ܐܒܘܢ ܐܒܪܗܡ.
7 ܘܐܠܘ ܦܫܝܩ ܗܘܐ ܠܢ ܕܥܠ ܡܕܡ ܬܫܥܝܬܐ ܕܪܚܡܬ ܫܪܪܟܝ ܠܡܨܪ̣. ܐܣܬܪܕܘ ܚܙ̈ܝܐ
ܕܚ̇ܙܝܢ ܗܘܘ. ܕܐܡܐ ܕܫܒܥܐ ܒ̈ܢܝܢ ܡܛܠ ܫܪܪܐ ܫܢ̈ܕܐ ܡܫܚ̈ܠܦܐ ܣ̇ܒ̇ܠܐ.
8 ܐܦ ܓܝܪ ܙܕ̇ܩ ܗܘܐ ܕܒܩܘܠܣܐ ܕܡܘܬܟܝ̇. ܠܡܟܬܒ ܗܠܝܢ ܥܠ ܩܒܪܟܝ. ܕܗ̈ܘܝ ܡܡ̈ܠܠܢ
ܘܡ̈ܥܗܕܢ ܠܥܡܐ̇.
9 ܕܬܢܢ ܟܗܢܐ ܣ̇ܒܐ ܘܐܢܬܬܐ ܣܒܬܐ ܘܫܒܥܐ ܒܢܝ̈ܗ̇ ܫܦܝܪ ܡܥܦܝܢ. ܡܛܠ ܛܪܘܢܐ ܕܨ̇ܒܐ
ܗܘܐ ܠܡܣܬܪ ܛܘܟ̈ܣܐ ܕܢܡܘܣܐ ܘܕܘܒܪ̈ܐ ܕܥܒܪ̈ܝܐ.
10 ܗ̇ܢܘܢ ܬܒܥܘ ܨܥܪܗ ܕܢܡܘܣܐ ܘܕܥܡܐ ܕܚ̇ܪܘ ܒܐܠܗܐ. ܘܥܕܡܐ ܠܡܘܬܐ ܫܢ̈ܕܐ ܣܝ̇ܒܪܘ.
11 ܫܪܝܪܐܝܬ ܓܝܪ ܐܓܘܢܐ ܕܒܐܝ̈ܕܝܗܘܢ ܗ̣ܘܐ̣. ܐܓܘܢܐ ܗܘܐ ܕܡܛܠ ܐܠܗܐ.
12 ܡܝܬܪܘܬܐ ܓܝܪ ܣ̇ܡܬܗ ܗܘܐ ܠܐܓܘܢܐ ܗ̇ܝܕܝܟ. ܟܕ ܒܝܕ ܡܣܝܒܪܢܘܬܐ ܒܚ̇ܪܐ ܗܘܬ ܠܗ̇
ܠܙܟܘܬܐ. ܘܝܗ̇ܒܐ ܗܘܬ ܠܐ ܡܬܚܒܠܢܘܬܐ ܒܚ̈ܝܐ ܕܠܐ ܡܝܬܝܢ.
13 ܐܠܝܥܙܪ ܕܝܢ ܠܘܩܕܡ ܠܐܓܘܢܐ ܢܚ̣ܬ ܗܘܐ. ܘܫܒܥܐ ܛ̈ܠܝܝܢ ܘܐܡܗܘܢ. ܒܬܪ ܟܢ
ܡܬܟܬܫܝܢ ܗܘܘ.
14 ܘܛܪܘܢܐ ܒܥܠܕܪܐ ܐܝܬܘܗܝ ܗܘܐ. ܘܥܠܡܐ ܕܝܢ ܐܝܬܘܗܝ ܗܘܐ ܚܙܝܐ.
15 ܕܚܠܬ ܐܠܗܐ ܕܝܢ ܙܟ̇ܝܐ ܗܘܬ. ܟܕ ܡܟܠܠܐ ܠܐܬ̈ܠܝܛܝܗ̇.
16 ܡ̣ܢܘ ܗ̇ܘ ܕܠܐ ܬܗ̣ܪ ܒܐ̈ܬܠܝܛܐ ܕܡܝܬܪܘܬܐ ܐܠܗܝܬܐ. ܐܘ ܡܢܘ ܕܠܐ ܐܬܕܡܪ.
17 ܗ̣ܘ ܛܪܘܢܐ ܩܢܘܡܗ ܘܟܘܠܗܘܢ ܒܢ̈ܝ ܡܠܟܗ ܬܗܪܘ ܗܘܘ ܒܡܚܡܣܢܢܘܬܗܘܢ.
18 ܕܡܛܠܬܗ ܥܠ ܓܒ ܟܘܪܣܝܐ ܐܠܗܝܐ ܩܝ̇ܡܝܢ. ܘܒܐܬܪܐ ܕܡܠ̣ܐ ܢܝ̈ܚܐ ܘܛܘ̈ܒܐ ܡܕܝܪܝܢ.
19 ܐܦ ܓܝܪ ܡܘܫܐ ܐܡ̣ܪ. ܕܟܠܗܘܢ ܩܕܝ̈ܫܐ ܬܚܝܬ ܐܝ̈ܕܝܗܘܢ ܐܝܬܝܗܘܢ.
20 ܘܗ̇ܢܘܢ ܗܟܝܠ ܐܬܩܕܫܘ ܘܡܛܠ ܐܠܗܐ ܐܬܝ̇ܩܪܘ. ܘܠܐ ܗܘܐ ܒܠܚܘܕ ܒܗܢܐ ܐܝܩܪܐ. ܐܠܐ
ܐܦ ܕܡܛܠܬܗܘܢ ܥܡܢ ܠܒܥ̈ܠܕܒܒܘܗܝ ܙܟ̣ܐ.
21 ܘܛܪܘܢܐ ܡܣܡ ܒܪܫܐ ܩ̇ܒܠ. ܘܐܬܪܢ ܐܬܕܟܝ.
22 ܐܝܟ ܗ̇ܘ ܓܝܪ ܕܕܡܗܘܢ ܕܛܘܒ̈ܢܐ ܗܠܝܢ ܚܠܦ ܚܛܗ̈ܘܗܝ ܕܥܡܐ ܐܬܐܫܕ. ܘܡܘܬܗܘܢ
ܐܝܬܘܗܝ ܗܘܐ ܬܪܥܘܬܐ ܒܛܝܠܘܬܐ ܕܐܠܗܐ ܠܐܝܣܪܐܝܠ ܕܡܡܚܝ ܗܘܐ ܦܪܩܬ.
23 ܛܪܘܢܐ ܓܝܪ ܐܢܛܝܟܘܣ ܕܚܕ ܒܓܢܒܪܘܬܐ ܕܡܝܬܪܘܬܗܘܢ ܘܒܡܚܡܣܢܢܘܬܗܘܢ ܕܒܐ̈ܘܠܨܢܐ
ܐܟܪܙ ܠܦܠܚ̈ܘܗܝ ܕܒܡܣܝܒܪܘܬܐ ܕܗܠܝܢ ܢܗܘܘܢ ܡܬܕܡܝܢ. ܘܓܪܓ ܐܢܘܢ ܕܡܢ ܕܡܘܬܐ ܗܕܐ.
24 ܕܢܗܘܘܢ ܢܚܫܝܪ̈ܬܢܐ ܘܠܒܝ̈ܒܐ ܒܪܓܠܘܬܐ ܘܒܦܪܫܘܬܐ ܕܗܘܘ ܚ̇ܣܢܝܢ ܠܡ̈ܕܝܢܬܐ
ܒܚܒ̈ܫܐ. ܘܒܕܓܘܢ ܙܟ̣ܐ ܘܚ̣ܪܒ ܠܟܠܗܘܢ ܒܥܠܕܒ̈ܒܘܗܝ.

Chapter 18

1 ܐܘ ܒܢ̈ܝܐ ܕܡܢ ܙܪܥܐ ܕܚܨܗ ܕܐܒܪܗܡ. ܐܢܬܘܢ ܕܝܢ ܒܢ̈ܝ ܐܝܣܪܐܝܠ ܐܬܛܦܝܣܘ ܠܢܡܘܣܐ
ܗܢܐ. ܘܒܟܠ ܐܣܟܝܡ ܝܩܪܘܢܝܗܝ.
2 ܐܝܟ ܐܢܫܐ ܕܡܦܣܝܢ ܕܡܫܠܛ ܥܠ ܚ̈ܫܐ ܐܝܬܘܗܝ ܪܥܝܢܐ ܕ̇ܫܠܡ ܠܕܚܠܬ ܐܠܗܐ. ܘܠܐ ܗܘܐ
ܒܠܚܘܕ ܠܚ̈ܫܐ ܕܡܢ ܠܓܘ. ܐܠܐ ܐܦ ܥܠ ܟܐܒ̈ܐ ܕܡܢ ܠܒܪ ܡܡܠܟ.
3 ܗ̇ܢܘܢ ܓܝܪ ܢܨܝܚ̈ܐ ܥܠ ܕܡܛܠ ܫܪܪܐ ܝܗ̣ܒܘ ܓܘܫ̈ܡܝܗܘܢ ܠܐܘ̈ܠܨܢܐ. ܠܐ ܗܘܐ ܒܠܚܘܕ
ܒ̈ܢܝ ܐܢܫܐ ܒܗܘܢ ܬܗ̇ܪܘ. ܐܠܐ ܐܦ ܠܡܢ̇ܬܐ ܐܠܗܝܬܐ ܐܫܬܘܝܘ.
4 ܘܡܛܠܗܘܢ ܒܫܝܢܐ ܝܬ̣ܒ ܥܡܢ. ܘܚܕܬ ܒܐܬܪܗ ܛܘ̈ܟܣܝ ܢܡܘ̈ܣܘܗܝ. ܘܠܒܥܠܕ̈ܒܒܘܗܝ
ܙܟ̣ܐ.
5 ܛܪܘܢܐ ܕܝܢ ܐܢܛܝܟܘܣ ܐܦ ܗܪܟܐ ܥܠ ܐܪܥܐ ܡܣܡ ܒܪܫܐ ܩܒ̇ܠ. ܘܕܡܝܬ ܐܝܬܘܗܝ
ܒܫܘܢܩܐ. ܟܕ ܓܝܪ ܠܐ ܐܫܟܚ ܕܒܡܕܡ ܢܥܨܐ ܠܒ̈ܢܝ ܐܘܪܫܠܡ. ܕܒܡܕܡ ܐܚܪܝܢ ܢܣܥܪܘܢ.
ܟܕ ܡܫܢܝܢ ܡܢ ܥܝܕܐ ܕܐܒ̈ܗܝܗܘܢ.
6 ܗ̇ܝܕܝܢ ܐܫܩܠ ܡܢ ܒ̈ܢܝ ܐܘܪܫܠܡ. ܘܥܠ ܦܪ̈ܣܝܐ ܒܚܝܠܗ ܐܙ̣ܠ. ܐܡ̇ܪܐ ܗܘܬ ܕܝܢ
ܐܡܐ ܙܕܩ̈ܐ ܗܠܝܢ ܠܒܢ̈ܝܗ̇.
7 ܕܐܢܐ ܗܘܝܬ ܒܬܘܠܬܐ ܕܟܝܬܐ. ܘܡܢ ܒܝܬ ܐܒܝ ܠܐ ܢܦܩ̇ܬ. ܐܠܐ ܢ̇ܛܪܐ ܗ̇ܘܝܬ
ܒܬܘܠܘܬܝ ܡܢ ܟܠ ܢܟܝ̈ܢܝܢ.
8 ܘܡܚܒܠܢܐ ܐܝܟ ܕܒܡܕܒܪܐ ܒܡܕܝܢܬܐ ܠܝ ܠܐ ܩܪܒ. ܘܠܐ ܢܟܗ̇ ܠܒܬܘܠܘܬܝ ܫܕܠܐ ܢܟ̇ܘܝܐ
ܕܚܙܬܐ. ܗ̇ܘܝܬ ܕܝܢ ܒܙܒܢܐ ܕܥܠܝܡܘܬܝ ܥܡ ܓܒܪܐ.
9 ܘܡܢ ܕܗ̣ܘܝܬܘܢ ܐܢܬܘܢ ܡܢܗ: ܘܐܬ̣ܝܬܘܢ ܠܩܘܡܬܐ ܡܝܬ ܐܒܘܟܘܢ. ܠܗ̇ܘ ܕܝܢ ܛܘܒ.
ܓܒܪܐ ܓܝܪ ܕܒܥ̇ܐ ܗܘܐ ܚܝ̈ܐ ܕܒܗܘܢ ܒ̈ܢܝܐ ܣ̈ܓܝܐܐ ܢܗܘܘܢ ܠܗ. ܥܠ ܡܓܙܝܘܬܐ ܕܡܢ
ܒܢܘ̈ܗܝ ܠܐ ܐܬܬܢܚ.
10 ܗ̇ܘ ܕܡܠܦ ܗܘܐ ܠܟܘܢ ܟܕ ܥܕܟܝܠ ܥܡܟܘܢ ܗܘܐ ܢܡܘܣܐ ܘܢܒ̈ܝܐ.
11 ܘܡܠܦ ܗܘܐ ܠܟܘܢ ܥܠ ܗܒܝܠ ܕܡܢ ܩܐܝܢ ܐܬܩܛܠ. ܘܩ̇ܪܐ ܗܘܐ ܩܕܡܝܟܘܢ ܠܝܩܕܐ ܕܫܠܡܐ
ܠܐܝܣܚܩ. ܘܠܝܘܣܦ ܕܒܒܝܬ ܐܣܝܪ̈ܐ.
12 ܘܐܡ̇ܪ. ܗܘܐ ܠܟܘܢ ܥܠ ܦܝܢܚܣ ܛ̇ܢܢܐ. ܘܡܫܬܥܐ ܗܘܐ ܠܟܘܢ ܥܠ ܚܢܢܝܐ ܘܥܙܪܝܐ
ܘܡܝܫܐܝܠ ܕܒܢܘܪܐ.
13 ܡܩܠܣ ܗܘܐ ܕܝܢ ܐܦ ܠܕܢܝܐܝܠ ܕܒܓܘܒܐ ܕܐܪ̈ܝܘܬܐ.
14 ܘܡܥܗܕ ܗܘܐ ܠܟܘܢ: ܥܠ ܟܬܒܗ ܕܐܫܥܝܐ ܗ̇ܘ ܕܐܡ̇ܪ ܕܐܦ ܒܢܘܪܐ ܬܥܒܪ ܫܠܗܒܝܬܐ ܠܐ
ܬܘܩܕܟ.
15 ܙܡ̇ܪ ܗܘܐ ܩܕܡܝܟܘܢ ܠܕ̣ܘܝܕ ܡܟܬܒܢܐ ܕܙܡܝܪ̈ܬܐ ܟܕ ܐܡ̇ܪ. ܕܣܓ̈ܝܐܢ ܒܝ̣ܫ̈ܬܗ
ܕܙܕܝܩܐ.
16 ܘܡܢ ܫܠܝܡܘܢ ܡܬܠܐ ܐܡ̇ܪ ܗܘܐ ܠܟܘܢ. ܕܐܝܠܢܐ ܗܘ ܕܚ̈ܝܐ ܠܥ̇ܒ̈ܕܝ ܨܒܝܢܗ.
17 ܘܡܠܬ ܚܙܩܝܐܝܠ ܡܫܪܪ ܗܘܐ ܗ̇ܘ ܕܐܡ̇ܪ. ܕܚܐ̇ܝܢ. ܓܪ̈ܡܐ ܗܠܝܢ ܝܒܝ̈ܫܐ.
18 ܬܫܒܘܚܬܐ ܕܝܢ ܗ̇ܝ ܕܡܠܦ ܗܘܐ ܡܘܫܐ ܠܐ ܛܥ̣ܐ. ܟܕ ܡ̇ܠܦ ܗܘܐ ܠܟܘܢ ܗ̇ܝ ܕܐܡ̇ܪܐ.
ܐܢܐ ܡܡܝܬ ܐܢܐ ܘܐܢܐ ܡܚܐ ܐܢܐ.
19 ܗܠܝܢ ܐܢܘܢ ܚܝ̈ܝܢ ܘܢܘܓܪܐ ܕܝܘ̈ܡܬܢ.
20 ܐܘ ܠܝܘܡܐ ܗ̇ܘ ܡܪܝܪܐ ܘܠܐ ܡܪܝܪܐ. ܟܕ ܡ̇ܠܟܐ ܕܝ̈ܘܢܝܐ ܢܘܪܐ ܒܢܘܪܐ ܕܥ̇ܟ. ܟܕ
ܡܝܬܐ ܠܗܘܢ ܠܛܘܒ̈ܢܐ ܥܠ ܩܕܣ̈ܐ ܕܩܫܝܐܝܬ ܫܓܝܪܝܢ. ܘܒܟܒܕܐ ܚܡܝܡܬܐ ܒܫ̈ܦܘܕܐ
ܘܒܫܢ̈ܕܐ. ܗܠܝܢ ܕܥܠ ܫܒܥܐ ܒܢ̈ܝܗ̇ ܕܒܪܬ ܐܒܪܗܡ ܥܬܕ ܗܘܐ.
21 ܘܒ̈ܒܬܐ ܕܥ̈ܝܢܐ ܚܨ̇ܐ ܗܘܐ. ܘܠܫ̈ܢܐ ܦܣ̇ܩ ܗܘܐ. ܘܒܫ̈ܢܕܐ ܡܪܝ̈ܪܐ ܩ̇ܛܠ ܗܘܐ.
22 ܕܡܛܠ ܗܠܝܢ ܕܝܢ̣ܐ ܐܠܗܝܐ ܫܢܩܗ. ܘܥܬܝܕ ܬܘܒ ܕܢܫܢܩܝܘܗܝ ܠܛܪܘܢܐ ܕܗ̣ܘܐ ܐܝܟ
ܕܝܘܐ ܚܒ̇ܠܐ.
23 ܒܢܘ̈ܗܝ ܕܝܢ ܕܐܒܪܗܡ ܥܡ ܐܡܗܘܢ ܛܥܝܢܬ ܙܟܘܬܐ ܡܕܝܪܝܢ ܒܕܟܝܘܬܐ ܕܢܦܫܐ. ܘܒܠܐ
ܡܝܘܬܘܬܐ ܕܡܢ ܐܠܗܐ ܢܣ̣ܒܘ.


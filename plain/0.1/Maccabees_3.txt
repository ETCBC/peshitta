Chapter 1

1 ܦܛܠܘܡܐܘܣ ܕܝܢ ܦܝܠܘܡܐܛܘܪ ܝܠܦ ܗܘܐ ܡܢ ܐܝܠܝܢ ܕܦܢܘ ܠܘܬܗ ܕܐܚܕ ܐܢܛܝܘܟܘܣ
ܐܬܪ̈ܘܬܐ ܐܝܠܝܢ ܕܗܘ ܫܠܝܛ ܗܘܐ ܥܠܝܗܘܢ ܘܫܩܠ ܐܢܘܢ ܡܢܗ ܘܦܩܕ ܠܟܠܗܘܢ ܚܝܠܘ̈ܬܗ
ܠܦܪ̈ܫܐ ܘܠܪ̈ܓܠܐ ܕܢܙܕܝܢܘܢ ܘܕܒܪ ܥܡܗ ܐܦ ܠܚܬܗ ܐܪܣܝܢܘܐܐ ܘܐܬܐ ܥܕܡܐ ܠܐܬܪ̈ܘܬܐ
ܕܪܦܝ ܐܝܟܐ ܕܫܪܝܐ ܗܘܬ ܡܫܪܝܬܗ ܕܐܢܛܝܘܟܘܣ
2 ܓܒܪܐ ܕܝܢ ܚܕ ܕܫܡܗ ܗܘܐ ܬܐܕܛܘܣ ܟܕ ܨܒܐ ܗܘܐ ܕܢܫܡܠܐ ܢܟܠܗ ܐܬܚܫܒ ܘܕܒܪ ܥܡܗ
ܓܒܪ̈ܐ ܚܝ̈ܠܬܢܐ ܟܕ ܡܙܝܢܝܢ ܐܝܠܝܢ ܕܡܢ ܩܕܝܡ ܡܫܠܡܝܢ ܗܘܘ ܠܗ ܡܢ ܚܝܠܘ̈ܗܝ ܕܦܛܘܠܡܘܣ
ܘܐܬܐ ܒܠܠܝܐ ܘܢܦܠ ܥܠ ܡܫܟܢܗ ܕܦܛܘܠܡܐܘܣ ܕܢܩܛܠܝܘܗܝ ܠܗ ܒܠܚܘܕܘܗܝ ܘܗܟܢܐ ܢܫܬܪܐ
ܘܪܒܐ
3 ܒܗܕܐ ܕܝܢ ܝܕܥ ܕܘܣܝܬܐܘܣ ܒܪ ܕܪܝܡܠܘܣ ܕܡܬܩܪܐ ܗܘܐ ܝܗܘܕܐ ܡܢ ܒܬܪܟܢ ܕܝܢ ܩܒܠ
ܗܘܐ ܢܡܘܣܐ ܐܝܬܘܗܝ ܗܘܐ ܕܝܢ ܢܘܟܪܝܐ ܠܩܝܡܐ ܕܐܒܗ̈ܬܐ ܗܘ ܗܢܐ ܐܪܡܝ ܒܡܫܟܢܗ
ܕܦܛܠܘܡܘܣ ܠܓܒܪܐ ܚܕ ܡܣܟܢܐ ܘܠܗ ܓܕܫ ܕܢܬܩܛܠ ܚܠܦ ܡܠܟܐ
4 ܗܘܐ ܗܘܐ ܕܝܢ ܩܪܒܐ ܥܫܝܢܐ ܘܨ̈ܒܘܬܗ ܕܐܢܛܝܘܟܘܣ ܣܓܝ ܡܬܩܢܢ ܗ̈ܘܝ ܐܪܣܝܢܘܐܐ ܕܝܢ
ܥܒܪܐ ܗܘܬ ܥܠ ܚܝ̈ܠܐ ܟܕ ܫܪܐ ܣܥܪܗ ܘܒܟܝܐ ܗܘܬ ܒܕܡܥ̈ܐ ܣܓܝ̈ܐܬܐ ܘܒܚ̈ܢܓܬܐ ܘܒܥܝܐ
ܗܘܬ ܡܢܗܘܢ ܕܢܥܕܪܘܢ ܢܦܫܗܘܢ ܘܢܫܝ̈ܗܘܢ ܘܒ̈ܢܝܗܘܢ ܘܢܬܟܬܫܘܢ ܓܢܒܪܐܝܬ ܘܡܫܬܘܕܝܐ ܗܘܬ
ܠܗܘܢ ܕܬܬܠ ܠܟܠ ܓܒܪ ܡܢܗܘܢ ܬܪ̈ܬܝܢ ܡܢ̈ܝܢ ܕܕܗܒܐ ܐܢ ܗܘ ܕܢܬܟܬܫܘܢ ܘܢܙܟܘܢ
5 ܘܗܟܢܐ ܓܕܫ ܘܢܦܠܘ ܩܕܡܝܗܘܢ ܟܠܗܘܢ ܕܠܘܩܒܠܗܘܢ ܘܠܣܓܝ̈ܐܐ ܕܝܢ ܡܢܗܘܢ ܟܕ ܡܡܚܝܢ
ܐܚܕܘ ܐܢܘܢ
6 ܘܟܕ ܙܟܐ ܦܛܘܠܘܡܘܣ ܐܬܚܫܒ ܕܢܣܩ ܠܡܕܝ̈ܢܬܐ ܕܩܪ̈ܝܒܢ ܠܗ ܘܢܒܢܐ ܐܢܝܢ
7 ܘܥܒܕ ܕܝܢ ܗܟܢܐ ܘܐܪܦܝ ܫܘܒܩ̈ܢܐ ܠܗܝܟ̈ܠܐ ܕܕܚܠܬܗܘܢ ܘܝܗܒ ܠܗܘܢ ܡܘ̈ܗܒܬܐ ܘܚܝܠ
ܘܐܩܝܡ ܐܢܘܢ ܬܚܝܬ ܐܝܕܗ
8 ܐܦ ܝܘ̈ܕܝܐ ܕܝܢ ܫܕܪܘ ܠܘܬܗ ܕܦܝܠܘܡܛܘܪ ܡܢ ܣܒ̈ܐ ܘܩܫܝ̈ܫܐ ܕܥܡܐ ܘܢܫܐܠܘܢ ܒܫܠܡܗ
ܘܢܘܒܠܘܢ ܠܗ ܩܘܪܒܢܐ ܘܚܕܘܬܐ ܕܙܟܘܬܗ ܘܟܕ ܩܒܠ ܡܢܗܘܢ ܚܕܝ ܘܝܬܝܪܐܝܬ ܐܬܪܓܪܓ ܕܢܐܬܐ
ܠܘܬܗܘܢ
9 ܐܬܐ ܕܝܢ ܠܐܘܪܫܠܡ ܕܒܚ ܠܐܠܗܐ ܪܒܐ ܘܚܝܠܬܢܐ ܐܦ ܠܐܬܪܐ ܝܩܪ ܒܩܘܪ̈ܒܢܐ ܣܓܝ̈ܐܐ
10 ܟܕ ܓܝܪ ܚܙܐ ܒܢܝܢܗ ܕܐܬܪܐ ܘܛܘܟܣܗ ܘܬܫܒܘܚܬܗ ܕܗܝܟܠܐ ܐܬܚܫܒ ܕܢܥܘܠ ܐܦ ܠܓܘܗ
ܕܗܝܟܠܐ
11 ܘܗܢܘܢ ܕܝܢ ܐܡܪܘ ܠܗ ܕܠܐ ܫܠܝܛ ܠܟ ܕܬܥܒܕ ܗܕܐ ܡܛܠ ܕܠܐ ܫܠܝܛ ܠܐ ܠܒ̈ܢܝ ܥܡܢ
ܐܦܠܐ ܠܟܠܗܘܢ ܟܗ̈ܢܐ ܠܡܥܠ ܐܠܐ ܒܠܚܘܕ ܠܪܒܐ ܕܪ̈ܒܝ ܟܗ̈ܢܐ ܚܕܐ ܙܒܢ ܒܫܢܬܐ ܘܗܘ ܕܝܢ
ܒܚܕܐ ܡܢ ܗܠܝܢ ܠܐ ܡܬܛܦܝܣ ܗܘܐ
12 ܘܐܝܬܝܘ ܘܩܪܘ ܩܕܡܘܗܝ ܢܡܘܣܐ ܘܬܘܒ ܠܐ ܡܬܛܦܝܣ ܗܘܐ ܐܠܐ ܐܡܪ ܕܠܡܥܠ ܗܘ ܡܬܒܥܐ ܠܝ
ܘܐܢܗܘ ܕܗܢܘܢ ܐܬܓܠܙܘ ܡܢ ܗܢܐ ܐܝܩܪܐ ܐܠܐ ܐܢܐ ܠܐ ܡܬܓܠܙ ܡܢܗ
13 ܘܡܫܐܠ ܗܘܐ ܠܗܘܢ ܘܐܡܪ ܕܡܢܘ ܕܟܕ ܥܐܠ ܐܢܐ ܠܟܠܗܘܢ ܗܝܟ̈ܠܐ ܕܕܚܠܬܐ ܐܢܫ ܠܐ ܟܠܢܝ
ܡܢ ܐܝܠܝܢ ܕܐܝܬ ܒܗܘܢ
14 ܘܥܢܐ ܚܕ ܡܢܗܘܢ ܘܐܡܪ ܠܗ ܬܟܝܠܐܝܬ ܕܒܝܫܐܝܬ ܗܝ ܗܕܐ ܡܥܪܝܢ ܐܢܬܘܢ
15 ܘܗܘ ܕܝܢ ܥܢܐ ܘܐܡܪ ܕܐܢ ܬܨܒܘܢ ܘܐܠܐ ܠܡܥܠ ܡܬܒܥܐ ܠܝ
16 ܟܗ̈ܢܐ ܕܝܢ ܐܬܟܣܝܘ ܠܒܘܫܗܘܢ ܩܕܝܫܐ ܘܢܦܠܘ ܥܠ ܐܦ̈ܝܗܘܢ ܘܓܥܝܢ ܗܘܘ ܘܒܥܝܢ ܩܕܡ
ܐܠܗܐ ܪܒܐ ܘܚܝܠܬܢܐ ܕܢܥܕܪ ܘܢܦܪܘܩ ܐܢܘܢ ܘܢܗܦܟ ܬܪܥܝܬܗ ܒܝܫܬܐ ܘܡܚܫܒܬܗ ܕܥܘܠܐ
ܘܡܠܐܘܗܝ ܗܘܘ ܕܝܢ ܠܗܝܟܠܐ ܕܡܥ̈ܐ ܘܩܠܐ ܕܓܥܬܐ
17 ܒ̈ܢܝ ܡܕܝܢܬܐ ܕܝܢ ܟܠܗܘܢ ܟܕ ܙܝܥܝܢ ܘܪܗܝܒܝܢ ܫܘܪ̈ܝܢ ܗܘܘ ܘܢܦܩܝܢ ܘܡܣܟܝܢ ܕܡܢܐ
ܢܓܕܫ
18 ܘܒ̈ܬܘܠܬܐ ܚܒ̈ܝܫܬܐ ܥܡ ܐܡܗ̈ܬܗܝܢ ܢܦ̈ܩܢ ܗܘܝ ܟܕ ܪܡܐ ܥܦܪܐ ܘܩܛܡܐ ܥܠ ܪ̈ܝܫܝܗܝܢ
ܘܒܒܟܬܐ ܘܒ̈ܕܡܥܐ ܘܒܚ̈ܢܓܬܐ ܡܬܟܪ̈ܟܢ ܗܘܝ ܒܫ̈ܘܩܐ
19 ܘܟ̈ܠܠܬܐ ܕܝܢ ܐܝܠܝܢ ܕܗܫܐ ܗܘܝ ܠܓܒܪ̈ܐ ܫܒ̈ܩܝ ܓܢܘ̈ܢܝܗܝܢ ܕܙܒܢܐ ܘܬܚܦܝܬܐ
ܕܐܣܟܝܡܐ ܕܢܟܦܘܬܗܝܢ ܘܪ̈ܗܛܢ ܗܘܝ ܘܦܗ̈ܝܢ ܒܫܘܩܐ ܕܠܐ ܒܗܬܬܐ
20 ܘܢܫ̈ܐ ܫܒ̈ܩܝ ܝܠܘ̈ܕܝܗܝܢ ܘܡܬܟܪ̈ܟܢ ܗܘ̈ܝ ܘܚܕܪ̈ܢ ܠܟܐ ܘܠܟܐ ܒܫܘ̈ܩܐ ܘܒܒܪ̈ܝܬܐ
ܘܟܠܗ ܕܝܢ ܥܡܐ ܡܬܟܢܫ ܗܘܐ ܘܐܬܐ ܠܘܬ ܗܝܟܠܐ ܡܫܒܚܐ
21 ܘܓܥܝܢ ܗܘܘ ܘܒܥܝܢ ܕܬܬܒܛܠ ܬܪܥܝܬܗ ܘܟܠܡܕܡ ܕܐܬܚܫܒ
22 ܒ̈ܢܝ ܥܡܐ ܕܝܢ ܟܕ ܚܙܘ ܕܥܨܐ ܗܘܐ ܕܢܥܘܠ ܘܠܐ ܡܬܛܦܝܣ ܕܢܬܟܠܐ ܡܢ ܪܥܝܢܗ ܒܝܫܐ
23 ܐܡܪܘ ܚܕ ܠܚܕ ܒܩܠܐ ܪܡܐ ܕܢܣܒܘܢ ܙܝܢܗܘܢ ܘܥܬܝܕܐܝܬ ܘܓܢܒܪܐܝܬ ܢܡܘܬܘܢ ܥܠ ܐܦ̈ܝ
ܢܡܘܣܐ ܘܩܝ̈ܡܐ ܕܐܒܗ̈ܬܐ ܘܗܘܐ ܫܓܘܫܝܐ ܘܫܚܩܐ ܪܒܐ ܒܐܬܪܐ ܠܡܚܣܢ ܕܝܢ ܩܡܘ ܡܢ ܟܗ̈ܢܐ
ܘܩܫܝ̈ܫܐ ܘܟܠܐܘܗܝ ܠܥܡܐ ܒܩܛܝܪܐ ܘܐܦܢܝܘ ܐܢܘܢ ܥܠ ܨܠܘܬܐ ܘܓܥܬܐ
24 ܟܠܗ ܕܝܢ ܥܡܐ ܩܐܡ ܗܘܐ ܒܨܠܘܬܐ ܘܒܒܥܘܬܐ ܩܕܡܝܗܘܢ ܕܗܢܘܢ
25 ܪ̈ܘܪܒܢܐ ܕܝܢ ܘܡܝܩܪ̈ܐ ܕܐܝܬ ܗܘܐ ܥܡܗ ܥܡ ܡܠܟܐ ܡܬܦܪܣܝܢ ܗܘܘ ܘܒܥܝܢ ܘܡܦܝܣܝܢ ܠܗ
ܕܢܗܦܘܟ ܘܢܫܠܐ ܡܢ ܬܪܥܝܬܗ ܒܝܫܬܐ ܘܡܢ ܡܚܫܒܬܗ ܕܥܘܠܐ
26 ܗܘ ܕܝܢ ܒܚܕܐ ܡܢ ܗܠܝܢ ܠܐ ܡܬܛܦܝܣ ܗܘܐ ܐܠܐ ܡܬܬܪܝܡ ܗܘܐ ܘܡܫܬܩܠ ܘܫܪܝ ܗܘܐ
ܕܢܥܘܠ ܒܥܙܝܙܘܬܗ ܟܕ ܣܒܪ ܗܘܐ ܕܢܫܠܡ ܬܪܥܝܬܗ
27 ܟܕ ܗܘܝܢ ܕܝܢ ܗܠܝܢ ܐܦ ܐܝܠܝܢ ܕܥܡܗ ܚܙܘ ܘܗܦܟܘ ܡܢ ܕܚܠܬܗܘܢ ܚܙܝܢ ܗܘܘ ܠܟܠܗ ܥܡܢ
ܕܒܥܝܢ ܗܘܘ ܘܩܪܘ ܠܗܘ ܕܐܚܝܕ ܫܘܠܛܢܐ ܥܠ ܟܠ ܕܢܗܦܟ ܦܘܪܥܢܐ ܘܒܝܫܬܐ ܥܠ ܒܥܠܕܒ̈ܒܐ
ܘܠܐ ܢܗܡܐ ܚܝܪܗ ܡܢ ܥܒܕܐ ܕܥܘܠܐ ܘܡܢ ܣܘܥܪܢܐ ܕܪܡܘܬܐ ܘܕܫܘܒܗܪܐ ܕܗܘܐ ܒܥܒܪ ܢܡܘܣܐ
28 ܡܬܟܢܫܝܢ ܗܘܘ ܕܝܢ ܟܠܗܘܢ ܐܟܚܕܐ ܘܒܥܝܢ ܗܘܘ ܘܓܥܝܢ ܒܩܠܐ ܕܚܢܓܬܐ ܝܬܝܪ ܡܢ
ܕܠܡܐܡܪ
29 ܕܗܟܢܐ ܡܣܬܒܪ ܗܘܐ ܩܠܐ ܕܠܐ ܗܘܐ ܒ̈ܢܝܢܫܐ ܒܠܚܘܕ ܓܥܝܢ ܗܘܘ ܐܠܐ ܘܐܦ ܫܘܪ̈ܐ
ܘܐܣ̈ܐ ܘܐܦ ܗܝ ܐܪܥܐ ܘܕܟܠܗܘܢ ܡܫܠܡܐ ܗܘܬ ܢܦܫܗܘܢ ܠܡܘܬܐ ܥܠ ܐܦܝ̈ ܗܝܟܠܐ ܕܠܐ ܢܣܬܝܒ

Chapter 2

1 ܫܡܥܘܢ ܕܝܢ ܪܒ ܟܗ̈ܢܐ ܣܡ ܒܘܪܟܐ ܩܕܡ ܡܕܒܚܐ ܘܦܫܛ ܐܝܕܘ̈ܗܝ ܘܨܠܝ ܒܚܟܡܬܐ ܘܐܡܪ
ܗܟܢܐ
2 ܡܪܝܐ ܡܪܝܐ ܡܠܟܐ ܕܫܡܝܐ ܘܡܪܐ ܕܟܠ ܕܝܢܐ ܩܕܝܫܐ ܕܒܩܕܝܫ̈ܐ ܒܠܚܘܕܘܗܝ ܩܕܡܝܐ ܐܚܝܕ
ܟܘܠ ܚܘܪ ܒܢ ܕܗܐ ܡܬܐܠܨܝܢܢ ܡܢ ܛܡܐܐ ܘܡܣܝܒܐ ܘܫܒܗܪܢܐ ܘܚܝܠܐ ܟܪܝܗܐ ܘܕܘܝܐ
3 ܐܢܬ ܗܘ ܓܝܪ ܕܒܪܝܬ ܟܠ ܘܟܠ ܐܚܝܕ ܐܢܬ ܒܚܝܠܟ ܙܕܝܩܐ ܐܢܬ ܗܘ ܓܝܪ ܕܠܟܘܠ ܐܝܠܝܢ
ܕܡܬܬܪܝܡܝܢ ܘܡܫܬܩܠܝܢ ܒܟܠ ܥܒ̇ܕ ܐܢܬ
4 ܕܐܢ ܐܢܬ ܠܩܕܡܝ̈ܐ ܕܥܒܕܘ ܥܘܠܐ ܐܦ ܠܓܢܒܪ̈ܐ ܕܥܡܗܘܢ ܕܬܟܝܠܝܢ ܗܘܘ ܥܠ ܥܘܫܢܐ
ܕܚܝܠܗܘܢ ܚܒܠܬ ܒܡ̈ܝܐ ܣܓܝ̈ܐܐ ܕܛܘܦܢܐ ܕܠܐ ܡܬܟܠܝܢ
5 ܐܢܬ ܠܣܕܘ̈ܡܝܐ ܕܡܫܬܩܠܝܢ ܗܘܘ ܘܡܬܬܪܝܡܝܢ ܒܥܒ̈ܕܝܗܘܢ ܟܕ ܐܬܓܠܝܬ ܘܐܬܝܕܥܬ
ܒܝܫܘܬܗܘܢ ܐܘܩܕܬ ܐܢܘܢ ܒܢܘܪܐ ܘܒܟܒܪܝܬܐ ܘܥܒܕܬ ܐܢܘܢ ܚܙܘܐ ܕܬܕܡܘܪܬܐ ܠܟܠܗܘܢ ܕܪ̈ܐ
ܕܡܢ ܒܬܪܗܘܢ
6 ܐܢܬ ܠܦܪܥܘܢ ܪܒܐ ܘܫܒܗܪܢܐ ܕܫܥܒܕ ܠܥܡܟ ܩܕܝܫܐ ܕܐܝܣܪܝܠ ܫܢܩܬ ܘܢܓܕܬ ܒܟܠ ܡܚܘ̈ܢ
ܘܐܘܕܥܬ ܚܝܠܐ ܕܪܒܘܬܟ ܘܚܘܝܬ ܐܘܚܕܢܟ ܥܫܝܢܐ
7 ܘܟܕ ܪܕܦ ܒܬܪ ܥܡܟ ܒܪ̈ܟܫܐ ܘܒܡܪ̈ܟܒܬܐ ܘܒܥܡܐ ܣܓܝܐܐ ܛܒܥܬܝܗܝ ܒܥܘ̈ܡܩܘܗܝ ܕܝܡܐ
ܥܡ ܟܠܗ ܚܝܠܗ ܠܗܢܘܢ ܕܝܢ ܕܗܝܡܢܘ ܒܟ ܒܗܘ ܕܡܬܡܨܐ ܐܢܬ ܒܟܠ ܕܨܒܝܬ ܒܟܘܠܗ̇ ܒܪܝܬܐ ܟܕ
ܚܠܝܡܝܢ ܢܛܪܬ ܐܢܘܢ
8 ܘܟܕ ܚܙܘ ܥܒ̈ܕܝܟ ܫܒܚܘܟ ܠܟ ܐܚܝܕ ܟܠ
9 ܐܢܬ ܡܠܟܐ ܕܥܒܕܬ ܐܪܥܐ ܕܠܐ ܡܬܬܟܝܠܐ ܘܠܐ ܡܬܡܫܚܐ ܓܒܝܬ ܗܕܐ ܡܕܝܢܬܐ ܘܩܕܫܬ ܗܢܐ
ܐܬܪܐ ܠܫܡܟ ܗܘ ܕܠܐ ܣܢܝܩ ܥܠ ܡܕܡ ܘܫܒܚܬܝܗܝ ܒܓܠܝܢܐ ܕܪܒܘܬ ܝܐܝܘܬܟ ܘܥܒܕܬ ܠܗ ܫܡܐ
ܘܩܝܡܐ ܠܬܫܒܘܚܬܗ ܕܫܡܟ ܪܒܐ ܘܡܝܩܪܐ
10 ܘܡܛܠ ܕܥܒܕܬ ܘܐܚܒܬ ܠܒܝܬܐ ܕܒܝܬ ܐܝܣܪܝܠ ܐܫܬܘܕܝܬ ܠܗܘܢ ܕܐܢ ܢܚܛܘܢ ܘܢܗܦܟܘܢ ܡܢ
ܠܘܬܟ ܘܢܩܕܡܘܢ ܐܢܘܢ ܐܘ̈ܠܨܢܐ ܘܥܩ̈ܬܐ ܘܢܐܬܘܢ ܘܢܨܠܘܢ ܒܐܬܪܐ ܗܢܐ ܕܬܫܡܥ ܒܩܠܐ
ܕܒܥܘܬܗܘܢ
11 ܘܗܫܐ ܡܗܝܡܢ ܐܢܬ ܗܘ ܘܫܪܝܪ ܐܢܬ
12 ܡܛܠ ܕܙܒ̈ܢܬܐ ܣܓܝ̈ܐܬܐ ܕܐܬܐܠܨܘ ܐܒ̈ܗܝܢ ܥܕܪܬ ܐܢܘܢ ܡܢ ܐܘܠܨ̈ܢܝܗܘܢ ܘܦܪܩܬ ܐܢܘܢ
ܡܢ ܟܠ ܥܩܐ ܘܟܘܠ ܩܝܢܕܘܢܘܣ
13 ܘܗܫܐ ܡܠܟܐ ܩܕܝܫܐ ܡܛܠ ܚܛܗ̈ܝܢ ܪ̈ܘܪܒܐ ܘܣܓܝ̈ܐܐ ܗܐ ܡܬܐܠܨܝܢܢ ܘܡܫܬܥܒܕܝܢܢ
ܠܒܥܠܕܒ̈ܒܝܢ ܘܡܫܪܝܢܢ ܒܟܪܝܗܘܬܢ
14 ܘܗܐ ܗܢܐ ܪܫܝܥܐ ܘܛܡܐܐ ܘܡܣܝܒܐ ܨܒܐ ܕܢܨܥܪ ܠܐܬܪܐ ܩܕܝܫܐ ܕܐܬܓܒܝ ܘܐܬܝܕܥ ܥܠ
ܐܪܥܐ ܠܫܡܟ ܡܝܬܪܐ ܘܩܕܝܫܐ
15 ܡܥܡܪܟ ܓܝܪ ܒܫܡ̈ܝ ܫܡܝܐ ܐܝܬܘܗܝ ܘܡܥܠܝ ܡܢ ܟܠܗܘܢ ܒܢܝ̈ܢܫܐ
16 ܐܠܐ ܡܛܠ ܕܨܒܝܬ ܕܬܫܪܐ ܬܫܒܘܚܬܟ ܒܥܡܟ ܐܝܣܪܝܠ ܩܕܫܬ ܠܐܬܪܐ ܗܢܐ
17 ܠܐ ܗܟܝܠ ܬܬܒܥ ܡܢܢ ܒܝܕ ܛܡܐܘܬܗܘܢ ܕܗܠܝܢ ܘܠܐ ܬܟܣܢ ܒܣܘܝܒܗܘܢ ܕܠܐ ܢܫܬܒܗܪܘܢ
ܥܘ̈ܠܐ ܒܪܘܫܥܗܘܢ ܘܠܐ ܢܚܕܘܢ ܒܪܡܘܬܐ ܕܠܫܢܗܘܢ ܘܢܐܡܪܘܢ
18 ܕܚܢܢ ܕܫܢ ܒܝܬ ܡܩܕܫܐ ܐܝܟ ܕܡܬܬܕܝܫܝܢ ܒܝܬ ܦܬܟܪ̈ܐ
19 ܐܠܐ ܥܛܝ ܚܛܗ̈ܝܢ ܘܫܒܘܩ ܣܟ̈ܠܘܬܢ ܘܐܢܗܪ ܐܦܝ̈ܟ ܒܢ ܒܗܕܐ ܫܥܬܐ
20 ܘܒܥܓܠ ܢܩܕܡܘܢܢ ܪ̈ܚܡܝܟ ܡܪܝܐ ܘܗܒ ܬܫܒܘܚܬܟ ܒܦܘܡܗܘܢ ܕܡܡ̈ܟܟܐ ܘܫܚܝܩ̈ܝ ܢܦܫܐ
ܘܥܒܕ ܠܢ ܫܠܡܐ
21 ܒܗܢܐ ܐܬܪܐ ܡܪܝܐ ܕܝܢ ܐܠܗܐ ܚܙܐ ܟܠ ܘܐܒܐ ܕܐܒܗ̈ܐ ܘܩܕܝܫܐ ܕܩܕܝ̈ܫܐ ܫܡܥ ܒܩܠܐ
ܕܨܠܘܬܗ ܘܕܒܥܘܬܗ ܘܠܗܘ ܕܩܕܡ ܩܠܝܠ ܡܫܬܒܗܪ ܗܘܐ ܘܡܬܬܪܝܡ ܢܓܕܗ
22 ܡܟܐ ܘܡܟܐ ܘܫܢܩܗ ܒܐܘܠܨܢܐ ܣܓܝܐܐ ܘܐܫܬܪܝ ܘܢܦܠ ܥܠ ܐܪܥܐ ܘܪܥܠ ܗܘܐ ܟܠܗ ܐܝܟ
ܩܢܝܐ ܡܢ ܩܕܡ ܪܘܚܐ ܐܝܟܢܐ ܕܐܦܠܐ ܡܠܬܐ ܡܫܟܚ ܗܘܐ ܠܡܡܠܠܘ ܒܦܘܪܥܢܐ ܕܕܝܢܐ ܟܐܢܐ
ܕܩܕܡܗ
23 ܗܟܢܐ ܕܟܕ ܚܙܘ ܪ̈ܚܡܘܗܝ ܘܢܛܘܪ̈ܘܗܝ ܦܘܪܥܢܐ ܚܪܝܦܐ ܕܐܕܪܟܗ ܕܚܠܘ ܕܠܡܐ ܐܦ ܡܡܬ
ܢܡܘܬ ܠܗ ܘܒܪܫܥܬܗ ܢܓܕܘ ܘܐܦܩܘܗܝ ܠܒܪ ܟܕ ܕܚܝܠܝܢ ܗܘܘ ܕܚܠܬܐ ܪܒܬܐ
24 ܡܢ ܒܬܪ ܩܠܝܠ ܕܝܢ ܬܒܬ ܢܦܫܗ ܘܗܘܐ ܥܠ ܗܘܢܗ ܘܠܐ ܨܒܐ ܕܢܬܘܒ ܡܢ ܪܥܝܢܗ ܩܫܝܐ ܐܠܐ
ܟܕ ܡܬܠܚܡ ܠܗܘܢ ܒܚܡܬܐ ܪܒܬܐ ܘܩܫܝܬܐ ܫܩܠ ܘܐܙܠ ܡܢ ܬܡܢ
25 ܘܟܕ ܐܙܠ ܕܝܢ ܦܝܠܘܡܛܘܪ ܠܡܨܪܝܢ ܘܥܕܟܝܠ ܒܝܫܬܗ ܪܒܝܐ ܗܘܬ ܘܣܓܝܐ ܥܡ ܟܠܗܘܢ
ܪ̈ܘܪܒܢܘܗܝ ܘܪ̈ܚܡܘܗܝ ܗܢܘܢ ܕܦܪܝܩܝܢ ܗܘܘ ܡܢ ܟܠܗ ܟܐܢܘܬܐ
26 ܠܐ ܣܦܩ ܠܗ ܪ̈ܘܫܠܝܗܘܢ ܣܓܝ̈ܐܐ ܕܠܐ ܡܬܡܢܝܢ ܐܠܐ ܥܕܡܐ ܠܗܕܐ ܟܠܗ ܡܪܚܘܬܐ ܐܬܐ
ܥܕܡܐ ܕܢܡܠܠ ܡ̈ܠܐ ܕܓܘܕܦܐ ܥܠ ܐܬܪܐ ܐܦ ܣܓܝ̈ܐܐ ܡܢ ܪ̈ܚܡܘܗܝ ܟܕ ܚܙܘ ܪܥܝܢܗ ܕܡܠܟܐ
ܐܦ ܗܢܘܢ ܫܠܡܘ ܠܬܪܥܝܬܗ ܕܪܫܝܥܐ
27 ܟܬܒ ܕܝܢ ܡܠܟܐ ܘܣܡ ܦܘܩܕܢܐ ܥܠ ܒ̈ܢܝ ܥܡܢ ܘܥܒܕ ܨܠܡܐ ܓܠܝܦܐ ܘܐܩܝܡ ܒܝܢܬ ܡ̈ܓܕܠܐ
ܕܕܪܬܐ
28 ܘܟܬܒ ܕܟܠ ܡܢ ܕܠܐ ܢܕܒܚ ܠܗ ܠܐ ܢܗܘܐ ܥܐܠ ܠܗܝܟܠܐ ܕܐܠܗܐ ܘܟܠܗܘܢ ܕܝܢ ܝܘ̈ܕܝܐ
ܢܬܟܬܒܘܢ ܘܢܐܬܘܢ ܠܦܘܠܚܢܐ ܘܠܫܘܥܒܕܐ ܕܥܒܕܘܬܐ ܘܠܐܝܠܝܢ ܕܥܨܝܢ ܡܢܗܘܢ ܢܗܘܘܢ ܡܝܬܝܢ
ܒܩܛܝܪܐ ܘܒܫ̈ܢܕܐ ܢܩܛܠܘܢ ܐܢܘܢ
29 ܘܠܗܢܘܢ ܕܝܢ ܕܡܬܟܬܒܝܢ ܢܪܫܡܘܢ ܐܢܘܢ ܒܢܘܪܐ ܒܪܘܫܡܗ ܕܕܝܘܢܘܣܝܣ ܕܢܗܘܘܢ ܬܚܝܬ
ܫܘܥܒܕܗ ܕܡܠܟܐ
30 ܘܕܠܐ ܕܝܢ ܢܬܚܙܐ ܠܣܓܝ̈ܐܐ ܐܝܟ ܕܒܩܛܝܪܐ ܐܠܝܨܝܢ ܚܢܢ ܟܬܒ ܗܟܢܐ ܕܟܠ ܐܝܠܝܢ
ܕܨܒܝܢ ܡܢܗܘܢ ܕܢܫܬܘܬܦܘܢ ܠܪܥܝܢܐ ܕܕܚܠܬܢ ܢܬܟܬܒܘܢ ܐܠܟܣܢܕܪ̈ܝܐ ܒܢܝ̈ ܡܕܝܢܬܗ
ܕܡܕܝܢܬܗ ܕܡܠܟܐ
31 ܘܐܢܫܝܢ ܡܢܗܘܢ ܩܠܝܠ ܐܝܠܝܢ ܕܠܐ ܡܫܪܪ ܗܘܐ ܪܥܝܢܗܘܢ ܒܦܘܠܚܢܐ ܕܕܚܠܬ ܐܠܗܐ
ܘܒܩܝ̈ܡܝܗ ܕܡܕܝܢܬܢ ܥܬܝܕܐܝܬ ܐܫܠܡܘ ܢܦܫܗܘܢ ܐܝܟ ܐܢܫܐ ܕܠܡܕܡ ܕܛܒ ܘܡܝܬܪ ܐܫܬܘܬܦܘ
ܠܦܘܩܕܢܗ ܕܡܠܟܐ
32 ܣܘܓܐܗ ܕܝܢ ܕܥܡܐ ܐܬܚܝܠܘ ܘܐܬܥܫܢܘ ܓܢܒܪܐܝܬ ܘܠܐ ܦܪܩܘ ܘܫܢܝܘ ܡܢ ܟܠܗ ܙܕܝܩܘܬܐ
ܐܠܐ ܐܫܠܡܘ ܩܢܝ̈ܢܝܗܘܢ ܥܠ ܐܦܝ̈ ܚܝܝ̈ܗܘܢ ܕܢܦܪܩܘܢ ܢܦ̈ܫܬܗܘܢ ܡܢ ܡܟܬܒܢܘܬܐ
33 ܘܡܣܒܪܝܢ ܗܘܘ ܘܡܣܟܝܢ ܗܘܘ ܕܗܘܐ ܗܘܐ ܠܗܘܢ ܦܘܪܩܢܐ ܘܠܐܝܠܝܢ ܕܦܪܫܝܢ ܢܦܫܗܘܢ
ܘܡܫܢܝܢ ܗܘܘ ܡܢܗܘܢ ܐܝܟ ܛܡ̈ܐܐ ܐܚܝܕܝܢ ܗܘܘ ܠܗܘܢ ܘܐܝܟ ܒܥܠܕܒ̈ܒܐ ܚܫܝܒܝܢ ܗܘܘ ܠܗܘܢ
ܘܡܢ ܛܝܒܘܬܐ ܕܫܘܬܦܘܬܐ ܟܢܫ̈ܐ ܓܠܙܝܢ ܗܘܘ ܠܗܘܢ

Chapter 3

1 ܘܒܪ ܫܥܬܗ ܕܝܢ ܕܫܡܥ ܗܠܝܢ ܪܫܝܥܐ ܐܬܚܡܬ ܣܓܝ ܕܠܐ ܗܘܐ ܒܠܚܘܕ ܥܠ ܐܝܠܝܢ ܕܥܡܪܝܢ
ܒܐܠܟܣܢܕܪܝܐ ܢܪܓܙ ܐܠܐ ܐܦ ܥܠ ܥܡܐ ܕܥܡܪ ܒܐܬܪܐ ܩܫܝܐܝܬ ܗܘܐ ܠܗܘܢ ܣܩܘܒܠܐ ܘܦܩܕ
ܕܒܥܓܠ ܘܡܣܪܗܒܐܝܬ ܢܟܢܫܘܢ ܐܢܘܢ ܠܟܠܗܘܢ ܐܟܚܕܐ ܘܒܡܘܬܐ ܩܫܝܐ ܘܡܪܝܪܐ ܢܩܛܠܘܢ ܐܢܘܢ
2 ܘܟܕ ܐܬܦܩܕܘ ܕܝܢ ܗܢܐ ܦܘܩܕܢܐ ܛܒܐ ܒܝܫܐ ܘܡܪܝܪܐ ܢܦܩ ܗܘܐ ܥܠ ܟܠܗ ܥܡܢ ܒܝܕ
ܐܢܫ̈ܐ ܕܗܦܟܘ ܡܢ ܢܡܘܣܐ ܥܠ ܕܠܐ ܫܒܩܘ ܐܢܘܢ ܕܢܫܬܘܬܦܘܢ ܥܡܗܘܢ
3 ܝܘ̈ܕܝܐ ܕܝܢ ܢܛܪܝܢ ܗܘܘ ܪܚܡܘܬܐ ܠܘܬ ܡܠܟܐ
4 ܟܕ ܙܗܝܪܝܢ ܗܘܘ ܒܩ̈ܝܡܘܗܝ ܘܢܡ̈ܘܣܘܗܝ ܕܐܠܗܐ ܘܢܛܪܝܢ ܗܘܘ ܦܘܪ̈ܫܢܐ ܕܡܐܟ̈ܠܬܐ
ܘܡܛܠܗܢܐ ܡܬܚܙܝܢ ܗܘܘ ܠܣܓ̈ܝܐܐ ܐܝܟ ܪ̈ܡܐ ܘܫܒܗܪ̈ܢܐ
5 ܗܢܘܢ ܕܝܢ ܒܟܠ ܦܘܠܚܢܐ ܕܟܐܢܘܬܐ ܡܬܕܒܪܝܢ ܗܘܘ ܘܡܬܚܙܝܢ ܗܘܘ ܕܓܒܝܢ ܘܒܚܝܪܝܢ ܡܢ
ܟܠܗܘܢ ܒܢܝ̈ܢܫܐ
6 ܥܠ ܦܘܩܕܢܐ ܕܝܢ ܕܢܦܩ ܥܠ ܥܡܢ ܕܢܬܡܢܐ ܡܢ ܥܡ̈ܡܐ ܠܐ ܐܬܡܨܝܘ ܒܚܝܠܐ ܕܢܡܢܘܢ ܐܢܘܢ
7 ܘܡܛܠ ܕܠܐ ܡܬܪܡܝܢ ܗܘܘ ܠܡܐܟ̈ܠܬܗܘܢ ܘܠܣ̈ܓܕܬܗܘܢ ܐܦܩܘ ܥܠܝܗܘܢ ܛܒܐ ܕܐܡܪܝܢ ܕܠܐ
ܠܡܠܟܐ ܚܫܒܝܢܢ ܘܠܐ ܫܠܡܝܢܢ ܠܦܘܠܚܢܐ ܕܚܝܠܘ̈ܗܝ ܡܛܠ ܕܐܝܬܝܗܘܢ ܐܢܫ̈ܐ ܡܪ̈ܘܕܐ ܘܣܓܝ
ܩܝܡܝܢ ܠܘܩܒܠ ܦܘܩ̈ܕܢܘܗܝ ܘܨܒܘ̈ܬܗ ܕܡܠܟܐ ܘܠܐ ܗܘܐ ܫܚܝܡܐܝܬ ܐܦܩܘ ܣܢܐܬܗܘܢ ܘܛܒܗܘܢ
ܒܝܫܐ
8 ܥܡ̈ܡܐ ܕܝܢ ܕܐܝܬ ܗܘܘ ܒܗ ܒܡܕܝܢܬܐ ܡܛܠ ܕܡܕܡ ܕܒܝܫ ܠܐ ܚܙܘ ܒܝܘ̈ܕܝܐ ܕܗܘܝܢ ܗܘܘ
ܥܡܗܘܢ ܘܚܙܘ ܒܝܫܬܐ ܘܫܓܘܫܝܐ ܕܡܢ ܫܠܝܐ ܗܘܐ ܠܗܘܢ ܘܪܗܛܐ ܡܣܪܗܒܐ ܕܩܛܝܪܐ ܕܢܥܕܪܘܢ
ܐܢܘܢ ܡܕܡ ܠܐ ܡܫܟܚܝܢ ܗܘܘ ܡܛܠ ܕܩܫܐ ܗܘܐ ܘܥܙܝܙ ܦܘܩܕܢܐ ܕܥܠܝܗܘܢ ܒܥܝܢ ܗܘܘ ܕܝܢ
ܘܡܦܝܣܝܢ ܠܐܠܘܨ̈ܝܗܘܢ ܒܥܩܬܐ ܣܓܝܐܬܐ ܘܐܡܪܝܢ ܗܘܘ ܠܗܘܢ
9 ܕܠܐ ܗܟܢܐ ܩܫܝܐܝܬ ܬܐܠܨܘܢ ܐܢܘܢ ܠܐ ܓܝܪ ܡܫܟܚ ܟܠܗ ܗܢܐ ܣܘܓܐܐ ܕܥܡܐ ܕܢܐܒܕ ܕܠܐ
ܣܟܠܘܬܐ
10 ܫܪܝܘ ܗܘܘ ܕܝܢ ܐܦ ܡܢ ܪ̈ܚܡܝܗܘܢ ܘܫܒ̈ܒܝܗܘܢ ܕܙܒܢܝܢ ܗܘܘ ܡܢܗܘܢ ܘܡܦܝܣܝܢ ܗܘܘ
ܠܗܘܢ ܠܐܠܘ̈ܨܐ ܒܢܟܠܐ ܘܐܡܪܝܢ ܗܘܘ ܠܗܘܢ ܕܚܢܢ ܥܒܕܝܢܢ ܠܗܘܢ ܕܢܕܒܚܘܢ ܗܢܘܢ ܕܝܢ
ܐܝܬܝܗܘܢ ܗܘܘ ܒܨܠܘܬܐ ܘܒܓܥܬܐ ܘܡܣܟܝܢ ܗܘܘ ܘܚܝܪܝܢ ܕܢܗܘܐ ܠܗܘܢ ܦܘܪܩܢܐ
11 ܡܠܟܐ ܕܝܢ ܡܫܬܒܗܪ ܗܘܐ ܘܡܬܬܪܝܡ ܘܡܬܥܙܙ ܒܪܥܝܢܗ ܡܫܩܠܐ ܘܠܐ ܚܐܪ ܗܘܐ ܘܡܣܟܐ
ܠܐܘܚܕܢܗ ܕܐܠܗܐ ܪܒܐ ܐܠܐ ܣܒܪ ܗܘܐ ܕܒܟܠܙܒܢ ܒܗܕܐ ܬܪܥܝܬܐ ܡܩܘܐ ܗܘܐ ܘܒܗܢܐ ܫܘܠܛܢܐ
ܕܚܝܠܗ ܟܬܒ ܘܫܕܪ ܥܠܝܗܘܢ ܐܓܪܬܐ ܗܟܢܐ
12 ܦܛܘܠܡܐܘܣ ܦܝܠܘܡܐܛܘܪ ܡܠܟܐ ܠܐܣܛܪ̈ܛܝܓܐ ܘܡܕܒܪ̈ܢܐ ܘܦ̈ܠܚܐ ܕܡܨܪܝܢ ܘܕܟܠ ܐܬܪ
ܫܠܡܐ ܘܚܘܠܡܢܐ
13 ܚܠܝܡ ܐܢܐ ܕܝܢ ܐܦ ܐܢܐ ܘܨܒ̈ܘܬܢ
14 ܡܢ ܒܬܪ ܕܙܟܝܢ ܘܐܬܝܢ ܡܢ ܩܪܒܐ ܕܗܘܐ ܠܢ ܒܐܣܝܐ ܗܘ ܕܝܕܥܝܢ ܐܢܬܘܢ ܠܗ ܐܦ ܐܢܬܘܢ
ܒܥܘܕܪܢܐ ܕܐܠܗ̈ܐ ܕܠܐ ܡܙܕܟܝܢ ܕܗܘܐ ܥܡܢ
15 ܨܒܝܢ ܕܠܐ ܒܐܘܠܨܢܐ ܘܠܐ ܒܩܛܝܪܐ ܐܠܐ ܒܡܟܝܟܘܬܐ ܣܓܝܐܬܐ ܘܒܡܪܚܡܢܘܬܐ ܢܣܥܘܪ ܥܡ
ܟܠܗܘܢ ܥܡ̈ܡܐ ܕܥܡܪܝܢ ܒܣܘܪܝܐ ܘܒܦܘܢܝܩܐ ܐܟܡܐ ܕܐܦ ܥܒܕܢ
16 ܘܝܗܒܢ ܩܘܪ̈ܒܢܐ ܣܓܝ̈ܐܐ ܘܪ̈ܘܪܒܐ ܠܟܠܗܘܢ ܟܘܡܪ̈ܐ ܕܒܟܠ ܡܕܝ̈ܢܬܐ ܘܐܬܪܥܝܢ ܕܢܦܘܩ
ܐܦ ܠܐܘܪܫܠܡ ܘܢܝܩܪ ܠܗܝܟܠܗܘܢ ܕܡܚܝ̈ܒܐ ܘܚܣܝܪ̈ܝ ܪܥܝܢܐ ܕܒܟܠܙܒܢ
17 ܗܢܘܢ ܕܝܢ ܒܡܠܬܐ ܩܒܠܘ ܡܐܬܝܬܢ ܘܒܥܒܕܐ ܐܝܟ ܢܘܟܪ̈ܝܐ ܚܫܒܘܢ ܟܕ ܓܝܪ ܨܒܝܢ ܕܢܥܘܠ
ܠܗܝܟܠܗܘܢ ܘܢܝܩܪܝܘܗܝ ܒܡܘܗ̈ܒܬܐ ܘܐܝܩܪ̈ܐ ܪ̈ܘܪܒܐ
18 ܗܢܘܢ ܒܪܡܘܬܐ ܘܒܫܘܒܗܪܐ ܕܐܚܝܕ ܗܘܐ ܠܗܘܢ ܟܠܐܘܢ ܕܠܐ ܢܥܘܠ ܘܚܣܪܘ ܡܢ ܐܝܩܪܐ
ܕܨܒܝܢ ܠܡܥܒܕ ܠܗܘܢ ܐܝܟ ܪܚܡܬܢ ܕܠܘܬ ܟܠ ܐܢܫ
19 ܘܗܢܘܢ ܓܠܘ ܘܚܘܝܘ ܣܢܐܬܗܘܢ ܕܠܘܬܢ ܕܐܝܟ ܕܥܠ ܥܡ̈ܡܐ ܗܘ ܒܠܚܘܕ ܡܡܠܟܝܢܢ ܘܠܥܒ̈ܕܝ
ܛܒ̈ܬܗܘܢ ܕܒܟܠܙܒܢ ܗܢܘܢ ܡܛܠ ܪܡܘܬܗܘܢ ܘܫܘܒܗܪܗܘܢ ܒܨܥܪܐ ܩܒܠܘ ܘܡܕܡ ܕܚܘܒܐ ܨܝܕܝܗܘܢ
ܠܐ ܚܘܝܘ
20 ܠܢ ܕܝܢ ܣܓܝ ܐܬܒܐܫ ܠܢ ܥܠ ܡܪܚܘܬܗܘܢ ܘܚܣܝܪܘܬ ܪܥܝܢܗܘܢ ܕܗܠܝܢ ܘܒܙܟܘܬܐ ܐܬܝܢ
ܠܡܨܪܝܢ ܘܠܟܠܗܘܢ ܥܡ̈ܡܐ ܒܚܕܘܬܐ ܘܒܫܠܡܐ ܩܒܠܢ ܘܐܝܟ ܡܐ ܕܙܕܩ ܗܘܐ ܠܢ ܗܟܢܐ ܥܒܕܢ
21 ܘܥܠ ܗܠܝܢ ܕܝܢ ܘܥܠ ܒ̈ܢܝ ܥܡܗܘܢ ܐܟܬܐ ܐܘ ܪܘܓܙܐ ܡܕܡ ܠܐ ܐܝܬ ܗܘܐ ܠܢ ܡܛܠ
ܕܒܫܘܝܘܬܐ ܘܒܐܘܝܘܬܐ ܐܝܬܝܢ ܗܘܝܢ ܘܨ̈ܒܘܬܐ ܗܝܡܢܢ ܐܢܘܢ ܘܫܒܩܢ ܒܐܝܕܝ̈ܗܘܢ ܘܣܟ̈ܠܘܬܐ
ܘܡܪ̈ܚܘܬܐ ܕܥܒ̈ܝܕܢ ܗܘ̈ܝ ܠܗܘܢ ܙܒ̈ܢܬܐ ܣܓܝ̈ܐܬܐ ܡܢ ܩܕܝܡ ܫܒܩܢ ܠܗܘܢ ܘܨܒܝܢ ܕܢܟܬܘܒ
ܐܢܘܢ ܐܠܟܣܢܕܪ̈ܝܐ ܒ̈ܢܝ ܡܕܝܢܬܢ ܘܫ̈ܘܬܦܐ ܠܟܘܡܪ̈ܐ ܕܐܒ̈ܗܝܢ
22 ܗܢܘܢ ܕܝܢ ܚܝܪܝܢ ܗܘܘ ܘܡܣܟܝܢ ܠܣܢܐܬܐ ܘܒܒܝܫܬܐ ܗܝ ܕܢܨܝܒܐ ܒܗܘܢ ܕܚܘ ܘܫܕܘ
ܡܢܗܘܢ ܛܒܬܐ ܘܡܛܠ ܕܒܟܠܙܒܢ ܠܒܝܫܬܐ ܚܝܪܝܢ
23 ܠܐ ܗܘܐ ܒܠܚܘܕ ܡܦܪܩ ܠܐ ܦܪܩܘ ܘܫܢܝܘ ܡܢ ܕܚܠܬܗܘܢ ܫܛܝܬܐ ܘܡܨܥܪܬܐ ܐܠܐ ܐܦ ܡܣܠܝܢ
ܒܡܠܬܐ ܘܒܥܒܕܐ ܠܐܝܠܝܢ ܕܩܠܝܠ ܐܫܟܚܘ ܒܗܘܢ ܕܒܚܘܒܐ ܘܒܫܠܡܘܬܐ ܐܝܬܝܗܘܢ ܨܐܝܕܝܢ ܘܒܟܠ
ܙܒܢ ܠܩܘܒܠܢ ܩܝܡܝܢ ܘܫܪܝܢ ܟܠ ܦܘܩ̈ܕܢܐ ܘܢܡ̈ܘܣܐ ܕܡܬܬܣܝܡܝܢ ܡܢܢ
24 ܘܒܟܠܡܕܡ ܣܩܘܒܠܐ ܐܢܘܢ ܠܢ ܘܟܒܪ ܐܢ ܢܓܕܫ ܘܢܗܘܐ ܠܢ ܩܪܒܐ ܥܡ ܒܥܠܕܒܒ̈ܝܢ ܐܦ
ܗܠܝܢ ܪ̈ܫܝܥܐ ܘܡܚܝ̈ܒܐ ܢܬܬܘܣܦܘܢ ܠܢ ܥܡܗܘܢ ܘܢܗܘܘܢ ܡܢ ܡܫܠܡ̈ܢܝܢ ܘܒܥܠܕܒܒ̈ܝܢ
25 ܡܛܠ ܗܢܐ ܗܟܝܠ ܦܩܕܢ ܘܫܕܪܢ ܕܒܗ ܒܫܥܬܐ ܕܡܩܒܠܝܢ ܐܢܬܘܢ ܐܓܪܬܢ ܗܕܐ ܠܗܠܝܢ
ܕܟܬܝܒܝܢ ܒܗ ܬܐܚܕܘܢ ܐܢܘܢ ܥܡ ܢܫ̈ܝܗܘܢ ܘܒ̈ܢܝܗܘܢ ܘܥܡ ܟܠ ܕܐܝܬ ܠܗܘܢ ܘܒܨܥܪܐ
ܘܒܐܣܘܪܝܐ ܬܫܕܪܘܢ ܐܢܘܢ ܠܘܬܢ ܟܕ ܦܟܝܪܝܢ ܒܦܪܙܠܐ ܘܐܠܝܨܝܢ ܒܟܠ ܐܘܠܨܢ
26 ܟܕ ܓܝܪ ܢܫܬܩܠܘܢ ܘܢܐܒܕܘܢ ܗܠܝܢ ܡܢܢ ܢܗܘܐ ܠܢ ܫܠܡܐ ܘܫܝܢܐ ܒܟܠܙܒܢ ܒܡܠܟܘܬܢ
ܘܐܢܬܘܢ ܬܐܪܒܘܢ ܘܬܬܝܬܪܘܢ ܘܬܬܩܪܒܘܢ ܠܬܪܥܝܬܝ
27 ܐܢ ܐܢܫ ܕܝܢ ܢܛܫܐ ܡܢ ܝܘ̈ܕܝܐ ܡܢ ܣܒ̈ܐ ܘܥܕܡܐ ܠܛܠܝ̈ܐ ܘܝܠܘ̈ܕܐ ܕܝܢܩܝܢ ܚܠܒܐ
ܒܐܘܠܨܢܐ ܘܒܫ̈ܢܕܐ ܣܓܝ̈ܐܐ ܢܡܘܬ ܥܡ ܟܠܗ ܒܝܬܗ
28 ܘܐܝܢܐ ܕܢܐܬܐ ܘܢܒܕܩ ܥܠܘܗܝ ܢܬܝܗܒ ܠܗ ܩܢܝܢܗ ܕܗܘ ܕܡܫܬܟܚ ܒܗܕܐ ܣܟܠܘܬܐ ܘܡܢ ܒܝܬ
ܩܣܪ ܬ̈ܠܬܐ ܐܠܦ̈ܝܢ ܕܟܣܦܐ ܘܚܐܪܘܬܐ ܘܟܠܝܠܐ ܢܩܒܠ
29 ܟܠ ܐܬܪ ܕܝܢ ܕܢܫܬܟܚ ܒܗ ܝܘܕܝܐ ܕܡܛܫܝ ܢܗܘܐ ܝܩܝܕ ܒܢܘܪܐ ܘܚܪܒ ܐܝܟ ܡܕܒܪܐ
ܘܒܢܝ̈ܢܫܐ ܕܐܝܬ ܒܗ ܢܣܬܪܚܘܢ ܘܢܐܒܕܘܢ ܡܢ ܒܢܝ̈ܢܫܐ
30 ܦܚܡܐ ܕܝܢ ܕܡܠܝ̈ܗ ܕܐܓܪܬܐ ܗܠܝܢ ܐܝܬܝܗܝܢ ܗܘܝ

Chapter 4

1 ܘܟܠ ܐܝܟܐ ܕܡܫܬܡܥ ܗܘܐ ܗܢܐ ܦܘܩܕܢܐ ܚܕܘܬܐ ܘܕܝܨܐ ܪܒܐ ܘܒܘܣܡܐ ܗܘܐ ܗܘܐ ܠܗܘܢ
ܠܥܡ̈ܡܐ ܐܝܟ ܐܢܫܐ ܕܠܗܕܐ ܡܣܟܝܢ ܗܘܘ ܕܬܓܕܫ ܘܐܬܝܗܒܬ ܠܗܘܢ ܒܓܠܝܐ ܕܢܥܒܕܘܢܗ
2 ܠܝܘ̈ܕܝܐ ܕܝܢ ܐܒܠܐ ܪܒܐ ܐܝܬ ܗܘܐ ܠܗܘܢ ܘܒܩܠܐ ܒܟܝܢ ܗܘܘ ܘܓܥܝܢ ܘܡܬܬܢܚܝܢ ܗܘܘ
ܣܓܝ ܕܡܛܐ ܟܐܒܐ ܘܚܫܐ ܥܕܡܐ ܠܠܒܗܘܢ ܡܛܠ ܕܚܕܪܘ ܐܢܘܢ ܐܘܠܨܢܐ ܡܢ ܟܠ ܐܬܪ ܘܕܝܢܐ
ܕܚܒܠܐ ܘܕܡܘܬܐ ܡܢ ܫܠܝܐ ܐܝܢܐ ܕܠܐ ܡܣܟܝܢ ܗܘܘ ܠܗ
3 ܐܝܕܐ ܓܝܪ ܡܕܝܢܬܐ ܐܘ ܐܝܢܐ ܐܬܪܐ ܕܝܬܝܒ ܐܘ ܐܝܠܝܢ ܫܘ̈ܩܐ ܐܘ ܐܝܠܝܢ ܒܪ̈ܝܬܐ ܕܠܐ
ܡܠܝ̈ܢ ܗܘܝ ܐܒܠܐ ܘܡܪܩܘܕܬܐ ܣܓܝܐܬܐ
4 ܗܟܢܐ ܓܝܪ ܡܬܬܚܕܝܢ ܗܘܘ ܡܢ ܐܣܛܪ̈ܛܝܓܐ ܕܒܟܠ ܡܕܝ̈ܢܬܐ ܒܩܛܝܪܐ ܘܒܐܘܠܨܢܐ ܣܓܝܐܐ
ܘܡܪܝܪܐ ܘܡܫܬܢܕܝܢ ܗܘܘ ܗܟܢܐ ܕܝܢ ܩܫܐ ܗܘܐ ܘܡܪܝܪ ܐܘܠܨܢܗܘܢ ܕܟܕ ܚܙܘ ܒܥܠܕܒ̈ܒܝܗܘܢ
ܟܪܝܬ ܠܗܘܢ ܘܒܟܝܢ ܗܘܘ ܥܠܝܗܘܢ
5 ܚܙܝܢ ܗܘܘ ܓܝܪ ܠܣܘܓܐܐ ܕܣܒ̈ܐ ܡܝܩܪ̈ܐ ܕܡܬܕܒܪܝܢ ܗܘܘ ܒܨܥܪܐ ܘܒܩܛܝܪܐ ܣܓܝܐܐ ܟܕ
ܐܦܠܐ ܩܠܝܠ ܒܗܬܝܢ ܗܘܘ ܡܢܗܘܢ
6 ܘܟ̈ܠܠܬܐ ܕܝܢ ܐܝܠܝܢ ܕܗܫܐ ܗܘܝ ܗܘܝ ܠܓܒܪ̈ܐ ܫܒ̈ܩܝ ܓܢܘ̈ܢܐ ܕܥܠܝܡܘܬܗܝܢ ܘܚܠܦ
ܚܕܘܬܐ ܢܣܒ̈ܝ ܥܠܝܗܝܢ ܒܟܝܐ ܘܚܠܦ ܒܣܡ̈ܢܐ ܢܣ̈ܟܝ ܗܘܝ ܪ̈ܝܫܝܗܝܢ ܒܩܛܡܐ ܘܐܬܝܢ ܗܘܝ
ܒܩܛܝܪܐ ܟܕ ܫܩܝܠܐ ܡܢܗܝܢ ܬܚܦܝܬܐ ܘܒܗܬܬܐ ܕܟ̈ܠܠܬܐ
7 ܟܕ ܡܦܟܪ̈ܢ ܘܐܣܝܪ̈ܢ ܒܦܪܙܠܐ ܡܢ ܥܡ̈ܡܐ ܢܘܟܪ̈ܝܐ ܘܡܬܕܒܪ̈ܢ ܒܐܘ̈ܠܨܢܐ ܘܐܬܝܢ
ܒܫܘ̈ܩܐ ܥܕܡܐ ܠܐܠܦ̈ܐ
8 ܘܫܘܬܦ̈ܝܗܝܢ ܕܝܢ ܕܗܠܝܢ ܡܬܕܒܪܝܢ ܗܘܘ ܘܐܬܝܢ ܒܩܛܝܪܐ ܘܚܠܦ ܟܠܝܠܐ ܪܡܝܢ ܗܘܘ
ܩܘ̈ܠܪܐ ܕܦܪܙܠܐ ܒܨܘܪ̈ܝܗܘܢ ܘܚܠܦ ܚܕܘܬܐ ܘܒܘܣܡܐ ܕܥܠܝܡܘܬܐ ܘܕܝܨܐ ܕܫܪܟܐ ܕܝܘܡ̈ܬܐ
ܕܡܫܬܘܬܗܘܢ ܒܐܒܠܐ ܘܒܒܟܬܐ ܘܒܬܐܢܚ̈ܬܐ ܐܝܬܝܗܘܢ ܗܘܘ ܕܚܙܝܢ ܗܘܘ ܡܘܬܗܘܢ ܩܕܡ
ܥܝܢܝ̈ܗܘܢ
9 ܡܚܬܝܢ ܗܘܘ ܠܗܘܢ ܕܝܢ ܒܩܛܝܪܐ ܠܐܠܦ̈ܐ ܐܝܟ ܚܝܘ̈ܬܐ ܟܕ ܡܦܟܪܝܢ ܘܐܣܝܪܝܢ ܒܦܪܙܠܐ
ܡܢܗܘܢ ܓܝܪ ܐܣܝܪܝܢ ܗܘܘ ܒܨܘܪ̈ܝܗܘܢ ܘܡܢܗܘܢ ܒܪ̈ܓܠܝܗܘܢ
10 ܘܡܢܗܘܢ ܡܦܟܪܝܢ ܗܘܘ ܘܐܣܝܪܝܢ ܒܕܦ̈ܐ ܕܐ̈ܠܦܐ ܕܡܢ ܟܠ ܦܪܘܣ ܢܗܘܘܢ ܐܠܝܨܝܢ ܡܢ
ܟܠܗܘܢ ܓܒ̈ܝܗܘܢ ܐܝܟܢܐ ܕܐܦ ܠܐ ܩܠܝܠ ܬܗܘܐ ܠܗܘܢ ܪܘܚܬܐ
11 ܘܟܕ ܟܠܗܘܢ ܢܚܬܘ ܠܐܠܦ̈ܐ ܘܐܬܘ ܠܘܬ ܡܠܟܐ ܦܩܕ ܕܢܫܪܘܢ ܠܒܪ ܡܢ ܡܕܝܢܬܐ ܒܐܬܪܐ
ܪܘܝܚܐ ܐܝܟ ܕܠܨܥܪܐ ܘܠܦܘܪܣܝܐ ܢܦܩ ܟܠ ܡܢܘ ܕܨܒܐ ܘܚܙܐ ܠܗܘܢ ܘܐܚܕܪ ܘܐܟܪܟ ܐܢܘܢ
ܚܝܠܐ ܕܦܠܚ̈ܘܗܝ ܕܠܐ ܐܢܫ ܡܢܗܘܢ ܢܥܪܘܩ
12 ܘܟܕ ܥܒܕ ܗܟܢܐ ܫܡܥ ܕܢܦܩܝܢ ܗܘܘ ܡܢ ܒܢܝ̈ ܥܡܗܘܢ ܠܘܬܗܘܢ ܘܒܟܝܢ ܗܘܘ ܘܡܬܬܢܚܝܢ
ܥܠ ܕܘܘ̈ܢܐ ܘܒܝܫܬܐ ܕܓܕܫܬ ܠܐܚܝ̈ܗܘܢ
13 ܘܐܬܚܡܬ ܘܪܓܙ ܣܓܝ ܘܦܩܕ ܕܐܦ ܠܗܠܝܢ ܒܗ ܒܕܡܘܬܐ ܕܚܒܪ̈ܝܗܘܢ ܢܐܠܨܘܢ ܐܢܘܢ ܒܟܠ
ܐܘܠܨܢ ܘܡܕܡ ܠܐ ܢܬܒܨܪ ܠܗܘܢ ܡܢ ܗܢܘܢ
14 ܘܢܟܬܒܘܢ ܐܢܘܢ ܠܟܠܗܘܢ ܒܫܡܐ ܘܐܩܝܡ ܝܘܡܐ ܕܠܟܠܗܘܢ ܢܚܒܠ ܘܢܘܒܕ ܐܢܘܢ
15 ܘܫܪܝܘ ܗܘܘ ܡܟܬܒܝܢ ܠܗܘܢ ܒܐܘܠܨܢܐ ܩܫܝܐ ܘܡܪܝܪܐ ܒܚܦܝܛܘܬܐ ܣܓܝܐܬܐ ܡܢ ܕܕܢܚ
ܫܡܫܐ ܘܥܕܡܐ ܕܥܪܒ ܘܝܗܒ ܗܘܐ ܠܗܘܢ ܙܒܢܐ ܐܪ̈ܒܥܝܢ ܝܘ̈ܡܝܢ ܕܢܟܬܒܘܢ ܠܟܠܗܘܢ
16 ܡܠܟܐ ܕܝܢ ܚܕܐ ܗܘܐ ܘܡܬܒܣܡ ܘܥܒܕ ܡܫܬܝܐ ܣܓܝܐܐ ܒܝܬ ܦܬܟܪ̈ܘܗܝ ܒܥܘܝܪܘܬܐ
ܘܒܫܘܒܗܪܐ ܣܓܝܐܐ ܕܐܚܝܕ ܗܘܐ ܠܗ ܘܒܦܘܡܗ ܗܘ ܡܣܝܒܐ ܘܒܬܪܥܝܬܐ ܫܛܝܬܐ ܠܚܪ̈ܫܐ ܥܘܝܪ̈ܐ
ܕܠܐ ܡܡܠܠܝܢ ܘܠܐ ܫܡܥܝܢ ܡܫܒܚ ܗܘܐ ܘܠܟܐܢܘܬܐ ܘܙܕܝܩܘܬܐ ܫܐܛ ܗܘܐ ܘܡܣܠܐ ܘܡܡܠܠ ܗܘܐ
ܡ̈ܠܐ ܕܓܘܕܦܐ
17 ܡܢ ܒܬܪ ܕܝܢ ܙܒܢܐ ܕܣܝܡ ܗܘܐ ܠܗܘܢ ܠܡܟܬܒ̈ܢܐ ܩܪܒܘ ܠܘܬ ܡܠܟܐ ܘܐܡܪܘ ܠܗ ܕܠܐ
ܡܬܡܨܝܢܢ ܚܝܠܐ ܠܡܟܬܒܘ ܐܢܘܢ ܠܟܠܗܘܢ ܝܘ̈ܕܝܐ ܡܛܠ ܕܣܓܝ̈ܐܝܢ ܐܢܘܢ ܛܒ
18 ܘܠܐ ܡܫܟܚܝܢ ܠܡܬܡܢܝܘ ܡܛܠ ܕܡܠܐ ܗܘܐ ܡܢܗܘܢ ܐܬܪܐ ܘܠܐ ܐܝܬ ܒܝܬܐ ܕܠܐ ܐܝܬ ܒܗ
ܡܢܗܘܢ ܘܩܛܝܥܐ ܗܝ ܗܕܐ ܕܠܐ ܡܫܟܚܝܢ ܐܣܛܪ̈ܛܝܓܐ ܕܡܨܪܝܢ ܕܢܡܢܘܢ ܐܢܘܢ
19 ܘܟܕ ܫܡܥ ܡܠܟܐ ܠܗܘܢ ܠܗܠܝܢ ܐܬܚܡܬ ܥܠܝܗܘܢ ܣܓܝ ܐܝܟ ܕܫܘܚܕܐ ܠܡ ܫܩܠܘ ܡܢܗܘܢ
ܘܥܠܬܐ ܐܚܕܘ ܠܗܘܢ ܕܢܐܡܪܘܢ ܥܠܝܗܘܢ ܗܠܝܢ ܗܝܕܝܢ ܩܪܒܘ ܘܡܦܝܣܝܢ ܗܘܘ ܠܗ ܒܫܪܪܐ
20 ܘܡܚܘܝܢ ܗܘܘ ܠܗ ܟܪ̈ܛܐܣܐ ܐܝܟܐ ܕܐܟܬܒܘ ܗܘܘ ܐܢܘܢ ܘܐܡܪܝܢ ܗܘܘ ܠܗ ܕܐܦ ܟܠܗܘܢ
ܩܢܝܢ ܓܡܪܘ ܘܐܘܦܝܘ
21 ܗܕܐ ܕܝܢ ܐܝܬܝܗ ܗܘܬ ܒܡܥܒܕܢܘܬܐ ܕܚܝܠܗ ܕܐܠܗܐ ܕܠܐ ܡܙܕܟܐ ܠܥܘܕܪܢܐ ܕܝܘ̈ܕܝܐ

Chapter 5

1 ܗܝܕܝܢ ܩܪܐ ܡܠܟܐ ܠܗܪܡܘܢ ܗܘ ܕܥܒܝܕ ܗܘܐ ܪܝܫܐ ܘܡܕܒܪܢܐ ܕܦ̈ܝܠܐ ܘܦܩܕܗ ܕܣܓܝ
ܢܐܨܦ ܕܦܝ̈ܠܐ ܕܡܫܝܚܢ ܗܘܐ ܘܡܠܐ ܚܡܬܐ ܘܪܘܓܙܐ ܕܠܐ ܡܬܬܚܝܕܝܢ
2 ܘܐܡܪ ܠܗ ܕܠܡܚܪ ܐܣܓܐ ܐܫܩܐ ܠܒܘܢܬܐ ܘܚܡܪܐ ܚܝܐ ܠܦ̈ܝܠܐ ܟܠܗܘܢ ܕܗܘܝܢ ܗܘܘ
ܒܡܢܝܢܐ ܐܝܟ ܚܡܫ ܡܐܐ ܘܫܝܚܢ ܐܢܘܢ ܒܫܩܝܐ ܣܓܝܐܐ ܕܪܘܝܘܬܐ ܕܢܥܠ ܘܢܪܡܐ ܐܢܘܢ ܥܠ
ܝܘ̈ܕܝܐ ܕܢܚܒܠܘܢ ܘܢܘܒܕܘܢ ܐܢܘܢ
3 ܘܟܕ ܦܩܕ ܕܝܢ ܗܢܝܢ ܗܠܝܢ ܐܬܦܢܝ ܠܗ ܠܒܘܣܡܐ ܘܩܪܐ ܠܪ̈ܚܡܘܗܝ ܘܠܪ̈ܘܪܒܢܘܗܝ ܗܢܘܢ
ܕܝܬܝܪܐܝܬ ܣܢܝܢ ܗܘܘ ܠܝܘ̈ܕܝܐ
4 ܡܕܒܪܢܗܘܢ ܕܝܢ ܕܦܝ̈ܠܐ ܕܫܡܗ ܗܘܐ ܐܪܗܪܘܛ ܡܕܡ ܕܐܬܦܩܕ ܗܘܐ ܠܗܪܡܘܢ ܥܒܕ
5 ܡܫܡ̈ܫܢܝܗܘܢ ܕܝܢ ܕܗܠܝܢ ܒܟܠ ܪܡܫܐ ܢܦܩܝܢ ܗܘܘ ܘܡܦܟܪܝܢ ܐܝ̈ܕܝܗܘܢ ܕܒܝܫ̈ܐ
ܘܕܡܣܟ̈ܢܐ ܘܡܙܕܗܪܝܢ ܗܘܘ ܘܢܛܪܝܢ ܠܗܘܢ ܒܟܠ ܙܘܗܪ ܘܣܒܪܝܢ ܗܘܘ ܘܡܣܟܝܢ ܕܠܨܦܪܐ ܢܗܘܐ
ܫܘܠܡܐ ܕܐܒܕܢܐ ܕܟܠܗܘܢ
6 ܝܘ̈ܕܝܐ ܕܝܢ ܗܢܘܢ ܕܡܣܬܒܪܝܢ ܗܘܘ ܠܗܘܢ ܠܥܡܡ̈ܐ ܕܠܐ ܐܝܬ ܠܗܘܢ ܥܘܕܪܢܐ ܐܦܠܐ
ܩܠܝܠ ܡܢ ܕܘܟܐ ܡܛܠ ܐܣܘܪ̈ܝܗܘܢ ܘܐܘܠܨ̈ܢܝܗܘܢ ܡܪܝܪ̈ܐ
7 ܓܥܝܢ ܗܘܘ ܘܒܥܝܢ ܘܡܨܠܝܢ ܕܠܐ ܫܠܝܘ ܩܕܡ ܐܠܗܐ ܐܚܝܕ ܟܠ ܘܡܪܝܐ ܕܟܠ ܚܝ̈ܠܐ ܘܐܠܗܐ
ܡܪܚܡܢܐ ܘܐܒܐ ܒܚ̈ܢܓܬܐ ܘܒܕܡ̈ܥܐ ܣܓܝ̈ܐܬܐ
8 ܕܢܦܪܘܩ ܐܢܘܢ ܡܢ ܬܪܥܝܬܐ ܘܡܚܫܒܬܐ ܒܝܫܬܐ ܕܡܬܚܫܒܝܢ ܗܘܘ ܥܠܝܗܘܢ ܘܢܚܘܐ ܒܗܘܢ
ܦܘܪܩܢܗ ܓܠܝܐܝܬ ܘܢܦܨܐ ܐܢܘܢ ܡܢ ܡܘܬܐ ܡܪܝܪܐ ܕܡܛܝܒ ܠܗܘܢ
9 ܕܗܠܝܢ ܕܝܢ ܒܥܘܬܗܘܢ ܐܡܝܢܐܝܬ ܣܠܩܐ ܗܘܬ
10 ܘܗܪܡܘܢ ܕܝܢ ܠܦ̈ܝܠܐ ܕܠܐ ܪ̈ܚܡܐ ܐܫܩܝ ܘܐܪܘܝ ܐܢܘܢ ܒܚܡܪܐ ܕܡܚܠܛ ܥܡ ܠܒܘܢܬܐ
ܘܠܨܦܪܗ ܕܝܘܡܐ ܐܬܐ ܠܕܪܬܗ ܕܡܠܟܐ ܕܢܘܕܥܝܘܗܝ ܗܝ ܗܕܐ
11 ܡܪܚܡܢܐ ܕܝܢ ܘܡܠܟ ܡܠܟ̈ܐ ܐܪܡܝ ܫܢܬܐ ܥܠ ܡܠܟܐ
12 ܘܕܡܟ ܒܫܢܬܐ ܝܩܝܪܬܐ ܡܢ ܪܡܫܐ ܘܥܕܡܐ ܠܬܫܥ ܫ̈ܥܝܢ ܒܡܥܒܕܢܘܬܐ ܕܗܘ ܕܫܠܝܛ ܥܠ ܟܠ
ܘܡܢ ܥܕܢܐ ܕܣܝܡ ܗܘܐ ܠܗ ܕܢܘܒܕ ܐܢܘܢ ܣܓܝ ܐܫܬܘܚܪ ܘܐܬܒܛܠ ܪܥܝܢܐ ܪܡܐ ܘܫܒܗܪܢܐ
13 ܝܘ̈ܕܝܐ ܕܝܢ ܟܕ ܚܙܘ ܕܦܠܛܘ ܡܢ ܫܥܬܐ ܗܝ ܕܣܝܡܐ ܗܘܬ ܠܗܘܢ ܐܘܕܝܘ ܘܫܒܚܘ ܠܐܠܗܗܘܢ
ܩܕܝܫܐ ܘܬܘܒ ܒܥܝܢ ܗܘܘ ܘܡܬܟܫܦܝܢ ܡܢ ܡܪܚܡܢܐ ܕܢܬܪܥܐ ܠܗܘܢ ܡܠܝܐܝܬ ܘܢܚܘܐ ܘܢܘܕܥ
ܚܝܠܐ ܘܥܘܕܪܢܗ ܕܕܪܥܗ ܒܥ̈ܡܡܐ ܪ̈ܡܐ ܘܫܒܗܪ̈ܢܐ
14 ܟܕ ܓܝܪ ܩܪ̈ܝܒܢ ܕܢܗ̈ܘܝܢ ܥܣܪ̈ ܫ̈ܥܝܢ ܘܚܙܐ ܪܒܝܬܗ ܕܟܠܗܘܢ ܐܝܠܝܢ ܕܩܪܝܢ ܠܗ
ܠܡܠܟܐ ܐܬܘ ܠܫܪܘܬܐ ܩܪܒ ܘܕܩܪܗ ܠܡܠܟܐ ܒܣܛܪܗ
15 ܘܠܡܚܣܢ ܐܬܬܥܝܪ ܘܐܘܕܥܗ ܕܥܕܢܐ ܗܘ ܕܫܪܘܬܐ ܗܘܐ ܘܐܡܪ ܠܗ ܥܠ ܟܠܡܕܡ ܕܗܘ ܡܠܟܐ
ܐܬܚܫܒ ܗܘܐ ܕܢܥܒܕ
16 ܗܘ ܕܝܢ ܟܕ ܫܡܥ ܗܘܐ ܐܙܠ ܠܡܫܬܝܐ ܘܦܩܕ ܕܟܠܗܘܢ ܐܝܠܝܢ ܕܐܬܘ ܠܫܪܘܬܗܘܢ ܢܣܬܡܟܘܢ
ܠܩܘܒܠܗ
17 ܘܗܘ ܡܓܪܓ ܗܘܐ ܠܗܘܢ ܠܒܘܣܡܐ ܘܟܕ ܗܘܐ ܪܡܫܐ ܘܣܓܝ ܡܓܪܝܢ ܗܘܘ ܒܡܫܬܝܐ
18 ܘܒܡܡܠܠܐ ܣܓܝܐܐ ܩܪܝܗܝ ܡܠܟܐ ܠܗܪܡܘܢ ܒܚܡܬܐ ܩܫܝܬܐ ܘܡܫܐܠ ܗܘܐ ܠܗ ܕܒܐܝܕܐ ܥܠܬܐ
ܦܠܛܘ ܝܘ̈ܕܝܐ ܡܢ ܝܘܡܐ ܕܣܝܡ ܗܘܐ ܠܗܘܢ ܕܢܐܒܕܘܢ ܒܗ
19 ܘܗܘ ܥܢܐ ܘܐܡܪ ܠܗ ܕܟܠܡܕܡ ܕܦܩܕܬ ܛܝܒܬ ܘܥܬܕܬ ܡܢ ܠܠܝܐ ܐܦ ܪ̈ܚܡܘܗܝ ܣܗܕܘ ܘܐܡܪܘ
ܕܗܟܢܐ ܥܒܕ
20 ܘܗܘ ܕܝܢ ܟܕ ܫܡܥ ܠܐ ܐܬܡܟܟ ܡܢ ܪܥܝܢܗ ܪܡܐ ܘܫܒܗܪܢܐ ܐܠܐ ܐܡܪܚ ܘܐܡܪ ܠܗܘܢ
ܛܝܒܘܬܐ ܕܝܘܡܢܐ ܠܫܢܬܐ ܢܐܚܕܘܢ ܠܡܚܪ ܕܝܢ ܕܠܐ ܟܠܝܢܐ ܟܠܡܕܡ ܕܐܬܦܩܕܬ ܥܬܕ ܘܛܝܒ
ܦܝ̈ܠܐ ܠܐܒܕܢܗܘܢ ܘܠܚܘܒܠܗܘܢ ܕܝܘ̈ܕܝܐ
21 ܘܟܕ ܗܠܝܢ ܦܩܕ ܡܠܟܐ ܟܠܗܘܢ ܪ̈ܘܪܒܢܘܗܝ ܚܕܝܐܝܬ ܐܙܠܘ ܠܒ̈ܬܝܗܘܢ
22 ܘܠܐ ܐܬܬ ܠܗܘܢ ܫܢܬܐ ܡܢ ܨܦܬܐ ܘܪܢܝܐ ܕܡܨܛܢܥܝܢ ܗܘܘ ܕܐܝܟܢܐ ܢܘܒܕܘܢ ܘܢܚܒܠܘܢ
ܐܢܘܢ ܠܝܘ̈ܕܝܐ
23 ܟܕ ܩܪܐ ܬܪܢܘܓܠܐ ܘܩܪܝܒ ܕܢܢܗܪ ܙܝܢ ܗܪܡܘܢ ܠܦ̈ܝܠܐ ܘܐܬܐ ܩܕܡ ܕܪܬܗ ܕܡܠܟܐ
24 ܡܕܝܢܬܐ ܕܝܢ ܟܠܗ ܡܬܟܢܫܐ ܗܘܬ ܥܠ ܚܙܬܐ ܕܥܘܠܐ ܕܡܛܝܒܐ ܗܘܬ ܕܬܓܕܫ ܠܝܘ̈ܕܝܐ
ܠܨܦܪܗ ܕܝܘܡܐ
25 ܝܘ̈ܕܝܐ ܕܝܢ ܟܕ ܚܙܘ ܕܩܪܒܬ ܫܥܬܐ ܕܣܝܡܐ ܕܢܐܒܕܘܢ ܒܗ ܒܟܝܢ ܗܘܘ ܒܕܡ̈ܥܐ ܣܓܝ̈ܐܬܐ
ܘܦܪ̈ܝܣܢ ܗܘܝ ܐܝܕܝ̈ܗܘܢ ܠܫܡܝܐ ܘܓܥܝܢ ܗܘܘ ܘܒܥܝܢ ܡܢ ܐܠܗܐ ܪܒܐ ܘܚܝܠܬܢܐ ܕܥܓܠ
ܘܡܣܪܗܒܐܝܬ ܢܥܕܪ ܐܢܘܢ
26 ܡܠܟܐ ܕܝܢ ܩܡ ܩܕܡ ܕܠܐ ܢܣܩ ܫܡܫܐ ܘܡܣܟܐ ܗܘܐ ܠܪ̈ܚܡܘܗܝ ܘܩܪܒ ܗܪܡܘܢ ܘܐܥܒܪ
ܩܕܡܘܗܝ ܟܠܗܘܢ ܦܝ̈ܠܐ ܟܕ ܡܚܙܩܝܢ ܘܡܙܝܢܝܢ ܐܝܟ ܦܘܩܕܢܗ ܕܡܠܟܐ
27 ܗܘ ܕܝܢ ܟܕ ܚܙܐ ܬܡܗ ܘܐܬܕܡܪ ܥܠ ܥܘܬܕܗ ܕܥܘܠܐ ܗܘ ܕܒܟܠܡܕܡ ܥܘܝܪ ܗܘܐ ܒܡܚܫܒܬܗ
ܘܡܫܐܠ ܗܘܐ ܠܗܘܢ ܕܐܢ ܟܠܡܕܡ ܕܦܩܕܬ ܗܘܐ ܒܒܛܝܠܘܬܐ
28 ܗܕܐ ܕܝܢ ܐܝܬܝܗ ܗܘܬ ܡܕܒܪܢܘܬܐ ܕܐܠܗܐ ܕܐܪܡܝ ܗܘܐ ܛܥܝܘܬܐ ܒܠܒܗ ܥܠ ܡܕܡ ܕܝܢ
ܕܩܕܝܡ ܡܬܚܫܒ ܗܘܐ ܠܗ
29 ܩܪܒ ܕܝܢ ܗܪܡܘܢ ܘܟܠܗܘܢ ܪ̈ܚܡܘܗܝ ܘܐܡܪܘ ܠܡܠܟܐ ܟܠܡܕܡ ܕܦܩܕܬ ܡܥܬܕ ܘܡܛܝܒ ܐܦ
ܦܝ̈ܠܐ ܐܦ ܚ̈ܝܠܐ
30 ܗܘ ܕܝܢ ܟܕ ܫܡܥ ܡܢܗܘܢ ܗܠܝܢ ܐܬܡܠܝ ܒܪܘܓܙܐ ܣܓܝܐܐ. ܕܨܒܘ ܪ̈ܚܡܘܗܝ ܕܐܠܗܐ ܘܒܛܠ
ܠܟܠܗ ܡܚܫܒܬܗ ܘܚܪ ܒܗܪܡܘܢ ܩܫܝܐܝܬ ܘܨܥܪܗ ܒܡ̈ܠܐ ܩܫ̈ܝܬܐ ܘܐܡܪ ܠܗ
31 ܐܠܘ ܗܘܘ ܐܢܫܝ̈ܟ ܘܒܢܝ̈ ܫܪܒܬܟ ܗܟܢܐ ܕܠܐ ܪ̈ܚܡܐ ܡܫܩܐ ܗܘܝܬ ܘܡܪܘܐ ܦܝ̈ܠܐ ܐܝܟ
ܕܥܠ ܝܘ̈ܕܝܐ ܪ̈ܚܡܝ ܘܚܒ̈ܝܒܝ ܘܒܟܠ ܡܕܡ ܡܗܝܡ̈ܢܐ
32 ܘܐܠܘ ܠܐ ܡܪܚܡܢܘܬܢ ܣܓܝܐܬܐ ܕܠܘܬ ܟܠܢܫ ܚܝ̈ܝܟ ܚܠܦܝܗܘܢ ܡܘܒܕ ܗܘܝܬ
33 ܘܗܟܢܐ ܕܚܠ ܗܪܡܘܢ ܕܚܠܬܐ ܪܒܬܐ ܕܠܐ ܪܚܝܩ ܗܘܐ ܡܢ ܡܘܬܐ ܐܠܐ ܐܢ ܩܠܝܠ ܘܐܫܬܚܠܦ
ܓܘܢܗ ܘܐܬܡܟܟ ܡܢ ܪܥܝܢܗ ܪܡܐ
34 ܘܐܦ ܪ̈ܚܡܘܗܝ ܟܕ ܚܙܘ ܢܓܕܘ ܢܦܫܗܘܢ ܠܒܣܬܪܗܘܢ ܒܕܚܠܬܐ ܪܒܬܐ ܘܫܪܘ ܠܥܡܐ ܕܐܝܬ
ܗܘܐ ܥܡܗܘܢ ܐܢܫ ܐܢܫ ܠܐܬܪܗ ܘܠܥܒܕܗ
35 ܝܘ̈ܕܝܐ ܕܝܢ ܟܕ ܫܡܥܘ ܥܠ ܡܠܘ̈ܗܝ ܕܡܠܟܐ ܡܫܒܚܝܢ ܗܘܘ ܘܡܘܕܝܢ ܠܡܪܝܐ ܐܠܗܐ ܡܠܟ
ܡܠܟ̈ܐ ܕܐܬܦܢܝ ܥܠܝܗܘܢ ܘܗܘܐ ܠܗܘܢ ܡܥܕܪܢܐ
36 ܘܟܕ ܦܛܪ ܡܠܟܐ ܡܢ ܗܠܝܢ ܐܙܠ ܠܫܪܘܬܐ ܗܘ ܘܟܠܗܘܢ ܪ̈ܚܡܘܗܝ
37 ܘܩܪܝܗܝ ܠܗܪܡܘܢ ܘܐܡܪ ܠܗ ܒܚܡܬܐ ܟܡܐ ܐܢܫ ܢܗܘܐ ܦܩܕ ܠܟ ܥܠܝܗܝܢ ܥܠ ܗܠܝܢ ܕܘܝܐ
38 ܙܠ ܥܬܕ ܘܛܝܒ ܦ̈ܝܠܐ ܠܡܚܪ ܠܐܒܕܢܗܘܢ ܘܚܘܒܠܗܘܢ ܕܝܘ̈ܕܝܐ
39 ܪ̈ܚܡܘܗܝ ܕܝܢ ܘܒ̈ܢܝ ܓܢܣܗ ܐܝܠܝܢ ܕܣܡܝܟܝܢ ܗܘܘ ܥܡܗ ܟܕ ܚܙܘ ܪܥܝܢܗ ܫܓܝܫܐ
ܘܬܪܥܝܬܗ ܕܠܐ ܩܝܡܐ ܥܢܘ ܘܐܡܪܘ ܠܗ
40 ܡܠܟܐ ܥܕܡܐ ܠܐܡܬܝ ܡܢܣܐ ܐܢܬ ܠܢ ܕܗܐ ܬܠܬ ܙܒ̈ܢܝܢ ܦܩܕܬ ܕܢܐܒܕܘܢ ܘܬܘܒ ܗܦܟ ܐܢܬ
ܘܫܪܐ ܐܢܬ ܦܘܩ̈ܕܢܝܟ
41 ܘܡܛܠ ܗܢܐ ܐܦ ܡܕܝܢܬܐ ܡܬܟܢܫܐ ܘܩܪܝܒܐ ܕܟܠܗ ܬܚܪܒ ܡܢ ܫܚܩܐ ܕܟܘܠ ܝܘܡ
42 ܘܡܠܟܐ ܟܕ ܫܡܥ ܗܠܝܢ ܐܬܡܠܝ ܪܡܘܬܐ ܘܫܘܒܗܪܐ ܘܐܥܘܪ ܟܠܗ ܡܕܥܗ ܘܛܥܐ ܥܘܕܪܢܐ ܕܗܘܘ
ܥܡ ܝܘ̈ܕܝܐ ܡܢ ܩܕܝܡ ܘܕܐܬܒܛܠܬ ܡܚܫܒܬܗ ܬܠܬ ܙܒ̈ܢܝܢ ܥܕ ܗܫܐ ܘܝܡܐ ܡܘܡܬܐ ܗܝ ܕܠܐ
ܡܫܬܠܡܐ ܘܐܡܪ ܕܠܗܠܝܢ ܡܢ ܩܕܡ ܟܠܡܕܡ ܠܡܚܪ ܐܫܕܪ ܠܫܝܘܠ ܥܡ ܐܒܗ̈ܐ ܘܒ̈ܢܝܐ ܒܫܚܩܐ
ܕܚܡܬܐ ܘܕܝܫܐ ܕܪ̈ܓܠܐ
43 ܐܣܩ ܕܝܢ ܬܘܒ ܥܠ ܝܗܘܕܐ ܘܒܥܓܠ ܐܫܚܘܩ ܘܐܘܒܕܝܗ ܒܣܝܦܐ ܘܒܢܘܪܐ ܘܐܥܒܕܝܗ ܐܝܟ
ܦܩܥܬܐ ܘܠܗܝܟܠܗܘܢ ܗܘ ܕܟܠܐܘܢܝ ܕܢܥܘܠ ܠܗ ܒܥܓܠ ܐܘܩܕܝܘܗܝ ܒܢܘܪܐ ܘܐܬܪܐ ܕܡܩܪܒܝܢ ܒܗ
ܬܡܢ ܩܘܪ̈ܒܢܐ ܐܚܪܒܝܘܗܝ ܘܐܥܒܕܝܘܗܝ ܐܝܟ ܡܕܒܪܐ ܟܠܗܘܢ ܝܘ̈ܡܬܗ
44 ܗܝܕܝܢ ܪ̈ܚܡܘܗܝ ܘܒ̈ܢܝ ܓܢܣܗ ܫܢܝܘ ܡܢ ܠܘܬܗ ܒܚܕܘܬܐ ܟܕ ܫܡܥܘ ܕܒܡܘܡܬܐ ܐܫܪ
ܕܢܘܒܕ ܐܢܘܢ ܘܐܙܠܘ ܘܥܬܕܘ ܘܟܢܫܘ ܚܝ̈ܠܐ ܒܐܬܪ̈ܘܬܐ ܪ̈ܘܝܚܐ ܕܡܕܝܢܬܐ ܕܢܗܘܘܢ ܢܛܪܝܢ
ܠܗܘܢ ܠܝܘ̈ܕܝܐ
45 ܗܘ ܕܝܢ ܕܥܒܝܕ ܗܘܐ ܥܠ ܦܝ̈ܠܐ ܐܝܟ ܕܐܬܦܩܕ ܐܫܩܝ ܠܦ̈ܝܠܐ ܘܐܪܘܝ ܐܢܘܢ ܘܫܝܚܢ
ܐܢܘܢ ܣܓܝ ܒܚܡܪܐ ܘܠܒܘܢܬܐ ܘܐܝܬܝ ܐܢܘܢ ܠܐܬܪܐ ܪܘܝܚܐ ܕܐܝܬ ܗܘܐ ܒܡܕܝܢܬܐ
46 ܥܡܐ ܕܝܢ ܣܓܝܐܐ ܐܬܟܢܫ ܗܘܐ ܠܒܪ ܡܢ ܡܕܝܢܬܐ ܥܠ ܚܙܬܐ ܕܥܘܠܐ ܘܥܠ ܗܘ ܕܥܒܝܕ ܗܘܐ
ܥܠ ܦܝ̈ܠܐ ܠܕܪܬܗ ܕܡܠܟܐ ܘܐܡܪ ܠܗ ܘܓܘܙܠܗ ܠܪܥܝܢܗ
47 ܘܗܘ ܟܕ ܫܡܥ ܐܬܡܠܝ ܒܚܡܬܐ ܘܒܪܘܓܙܐ ܪܒܐ ܘܒܬܪܥܝܬܐ ܕܪܘܫܥܐ ܘܕܒܪ ܠܟܠܗ ܚܝܠܗ ܥܡ
ܦ̈ܝܠܐ ܘܟܠܗ ܥܘܬܕܗ ܘܢܦܩ ܘܨܒܐ ܗܘܐ ܕܒܠܒܐ ܩܫܝܐ ܘܒܥܝܢܐ ܪܫܝܥܬܐ ܢܚܘܪ ܘܢܚܙܐ
ܡܘܬܗܘܢ ܘܒܝܫܬܗܘܢ ܕܡܣܟ̈ܢܐ ܘܕܒܝܫ̈ܐ
48 ܘܟܕ ܢܦܩܘ ܦܝ̈ܠܐ ܠܒܪ ܡܢ ܬܪܥܗ ܕܡܕܝܢܬܐ ܥܡܐ ܣܓܝܐܐ ܢܩܝܦ ܗܘܐ ܠܗܘܢ ܘܟܕ ܚܙܘ
ܝܘ̈ܕܝܐ ܚܠܐ ܣܓܝܐܐ ܕܣܠܩ ܘܩܠܐ ܕܪܘܒܐ ܥܫܝܢܐ
49 ܣܒܪܘ ܕܗܝ ܗܝ ܫܥܬܐ ܕܫܘܠܡܐ ܕܚܪܬܗܘܢ ܘܟܕ ܒܟܝܢ ܘܡܕܡܥܝܢ ܣܓܝ ܡܢܫܩܝܢ ܗܘܘ ܚܕ
ܠܚܕ ܘܡܥܦܩܝܢ ܗܘܘ ܐܢܫ ܠܐܢܫ ܠܒܪ ܫܪܒܬܗ ܘܐܚܪ̈ܢܐ ܕܝܢ ܟܕ ܚܙܘ ܝܠܘ̈ܕܐ ܕܝܢܩܝܢ ܚܠܒܐ
ܒܟܝܢ ܗܘܘ ܘܡܬܬܢܚܝܢ ܥܠܝܗܘܢ ܕܡܛܬ ܗܘܬ ܫܥܬܐ ܕܫܘܠܡܗܘܢ
50 ܘܟܕ ܐܬܕܟܪܘ ܥܘܕܪ̈ܢܐ ܘܦܘܪ̈ܩܢܐ ܕܡܢ ܫܡܝܐ ܕܗܘܘ ܥܡܗܘܢ ܡܢ ܩܕܝܡ ܫܕܘ ܢܦܫܗܘܢ
ܟܠܗܘܢ ܥܠ ܐܪܥܐ ܘܦܪܫܘ ܝܠܘ̈ܕܐ ܡܢ ܬܕܝ̈ܐ ܕܐܡܗ̈ܝܗܘܢ
51 ܘܓܥܘ ܒܚܢܓܬܐ ܘܒܓܥܬܐ ܪܒܬܐ ܘܥܫܝܢܬܐ ܠܘܬ ܗܘ ܕܡܨܐ ܒܚܝܠܐ ܥܠ ܟܠ ܕܨܒܐ ܕܢܥܕܪ
ܐܢܘܢ ܒܪ̈ܚܡܐ ܣܓܝ̈ܐܐ ܠܗܢܘܢ ܕܗܐ ܩܝܡܝܢ ܥܠ ܬܪ̈ܥܐ ܕܡܘܬܐ

Chapter 6

1 ܐܠܝܥܙܪ ܕܝܢ ܓܒܪܐ ܚܕ ܝܕܝܥܐ ܕܐܝܬܘܗܝ ܗܘܐ ܡܢ ܟܗ̈ܢܐ ܕܒܘܟܪ̈ܐ ܘܒܫܢܝ̈ܐ ܣܒܐ ܗܘܐ
ܘܒܦܘܠܚܢܐ ܕܕܚܠܬ ܐܠܗܐ ܡܫܡܠܝ ܗܘܐ ܒܟܠܡܕܡ ܦܩܕ ܠܩܫ̈ܝܫܐ ܕܥܡܗ ܕܢܨܠܘܢ ܘܢܒܥܘܢ ܡܢ
ܐܠܗܐ ܩܕܝܫܐ ܐܦ ܗܘ ܨܠܝ ܟܕ ܐܡܪ ܗܟܢܐ
2 ܡܠܟܐ ܥܫܝܢ ܐܘܚܕܢܐ ܡܪܝܡܐ ܕܐܚܝܕ ܟܠ ܕܡܕܒܪܬ ܟܠܗ ܒܪܝܬܟ ܒܪ̈ܚܡܐ
3 ܚܘܪ ܘܐܬܦܢܝ ܥܠ ܙܪܥܗ ܕܐܒܪܗܡ ܘܒܢܘ̈ܗܝ ܕܝܥܩܘܒ ܩܕܝܫܟ ܡܢܬܐ ܩܕܝܫܬܐ ܕܓܒܝܬ ܠܟ
ܥܡܟ ܒܐܪܥܐ ܢܘܟܪܝܬܐ ܥܡܐ ܐܟܣܢܝܐ ܘܡܣܟܢܐ ܕܐܒܕ ܣܪܝܩܐܝܬ ܒܥܘܠܐ ܐܒܐ
4 ܐܢܬ ܠܦܪܥܘܢ ܚܝܠܬܢܗ ܕܡܨܪܝܢ ܕܐܣܓܝ ܗܘܐ ܠܗ ܡܪ̈ܟܒܬܐ ܘܐܬܬܪܝܡ ܘܐܫܬܩܠ ܒܫܘܒܗܪܐ
ܪܒܐ ܘܒܠܫܢܐ ܕܡܡܠܠ ܪ̈ܘܪܒܬܐ ܥܡ ܚܝܠܗ ܥܫܝܢܐ ܘܪܡܐ ܛܒܥܬ ܘܐܘܒܕܬ ܒܥܘ̈ܡܩܘܗܝ ܕܝܡܐ
ܘܐܕܢܚܬ ܢܘܗܪܐ ܕܪ̈ܚܡܐ ܠܙܪܥܗ ܕܐܝܣܪܝܠ
5 ܐܢܬ ܠܣܢܚܪܝܒ ܡܠܟܐ ܕܐܬܘܪ ܕܐܬܬܪܝܡ ܘܐܫܬܒܗܪ ܥܠ ܚܝܠܗ ܕܠܐ ܡܬܡܢܐ ܕܟܒܫ ܘܫܩܠ
ܐܪ̈ܥܬܐ ܣܓܝ̈ܐܬܐ ܘܐܬܬܪܝܡ ܐܦ ܥܠ ܡܕܝܢܬܟ ܩܕܝܫܬܐ ܘܡܠܠ ܡ̈ܠܐ ܕܓܘܕܦܐ ܘܕܫܘܒܗܪܐ
ܫܚܩܬ ܘܡܟܟܬ ܡܪܝܐ ܘܐܘܕܥܬ ܠܥ̈ܡܡܐ ܣܓܝ̈ܐܐ ܐܘܚܕܢܟ ܪܒܐ ܘܥܫܝܢܐ
6 ܐܢܬ ܠܬܠܬܝ̈ܗܘܢ ܚܒܪ̈ܐ ܒܒܒܝܠ ܕܐܫܠܡܘ ܢܦܫܗܘܢ ܠܝܩܕܢܐ ܕܢܘܪܐ ܕܠܐ ܢܦܠܚܘܢ
ܠܣܪܝܩܘܬܐ ܘܠܣܦܝܩܘܬܐ ܢܛܪܬ ܐܢܘܢ ܒܓܘ ܐܬܘܢܐ ܕܢܘܪܐ ܘܐܦܩܬ ܐܢܘܢ ܟܕ ܡܫܠܡܝܢ ܕܠܐ
ܢܟܝܢ ܥܕܡܐ ܠܡܢܬܐ ܕܣܥܪܐ ܘܠܒܥܠܒ̈ܒܝܗܘܢ ܐܘܩܕܬ ܫܠܗܒܝܬܐ ܕܢܘܪܐ
7 ܐܢܬ ܗܟܝܠ ܠܕܢܝܐܝܠ ܕܐܬܐܟܠܘ ܩܪ̈ܨܘܗܝ ܘܐܫܬܪܝ ܠܓܘܒܐ ܕܐܪ̈ܝܘܬܐ ܕܢܚܒܠܘܢ
ܘܢܘܒܕܘܢܗ ܐܦܩܬ ܠܢܘܗܪܐ ܟܕ ܠܝܬ ܒܗ ܢܟܝܢܐ
8 ܘܠܝܘܢܢ ܕܐܫܬܕܝ ܒܥܘܡܩ̈ܘܗܝ ܕܝܡܐ ܘܐܬܒܠܥ ܡܢ ܢܘܢܐ ܘܒܟܐ ܘܨܠܝ ܩܕܡܝܟ ܡܢ ܟܪܣܗ
ܕܢܘܢܐ ܫܡܥܬ ܒܩܠܗ ܘܐܚܝܬܝܗܝ ܘܦܠܛܬܝܗܝ ܡܢ ܟܪܣܗ ܕܢܘܢܐ ܘܚܘܝܬ ܠܟܠܗܘܢ ܕܪ̈ܐ ܐܒܐ
ܚܝܠܟ ܘܪܒܘܬܟ
9 ܘܗܫܐ ܠܢ ܕܗܐ ܐܝܬܝܢ ܒܨܥܪܐ ܘܒܐܘܠܨܢܐ ܪܒܐ ܐܢܬ ܡܪܚܡܢܐ ܕܡܓܢ ܐܢܬ ܟܢܦ̈ܝܟ ܥܠ
ܟܘܠ ܚܘܪ ܘܐܬܦܢܝ ܒܥܓܠ ܥܠ ܙܪܥܗ ܕܐܝܣܪܝܠ ܕܗܐ ܡܨܛܥܪܝܢ ܡܢ ܥܡ̈ܡܐ ܪ̈ܫܝܥܐ ܘܛܡ̈ܐܐ
10 ܐܢ ܚܛܗ̈ܝܢ ܘܣܟ̈ܠܘܬܢ ܣܗܕܘ ܒܢ ܕܗܟܢܐ ܢܡܘܬ ܦܪܘܩ ܠܢ ܡܪܝܐ ܡܢ ܐܝܕܐ ܕܒܥܠܕܒ̈ܒܝܢ
ܘܐܢܬ ܐܝܟܢܐ ܕܨܒܐ ܐܢܬ ܒܐܝܕܝܟ ܐܪܕܝܢ ܘܐܘܒܕܢ
11 ܕܠܐ ܢܫܒܚܘܢ ܚܣܝܪ̈ܝ ܪܥܝܢܐ ܠܕܚ̈ܠܬܗܘܢ ܣܪ̈ܝܩܬܐ ܥܠ ܐܒܕܢܗܘܢ ܕܚܒ̈ܝܒܝܟ ܘܢܐܡܪܘܢ
ܕܐܦܠܐ ܐܠܗܗܘܢ ܐܫܟܚ ܢܥܕܪ ܐܢܘܢ ܘܢܦܪܘܩ ܐܢܘܢ
12 ܐܢܬ ܡܪܝܐ ܕܟܠ ܚܝܠܐ ܘܥܘܫܢܐ ܡܢ ܠܘܬܗ ܗܘ ܗܘ ܕܡܢ ܥܠܡ ܗܫܐ ܚܘܪ ܡܪܝܐ ܘܪܚܡ ܥܠܝܢ
ܥܠ ܗܢܘܢ ܕܐܒܕܝܢ ܣܪܝܩܐܝܬ ܡܢ ܐܝܕܐ ܕܥܘ̈ܠܐ ܘܚܣܝܪ̈ܝ ܪܥܝܢܐ
13 ܐܠܐ ܢܬܓܠܐ ܚܝܠܟ ܗܘ ܕܠܐ ܡܙܕܟܐ ܒܗܢܐ ܝܘܡܐ ܕܢܫܪܐ ܕܚܠܬܐ ܘܙܘܥܬܐ ܒܗܠܝܢ ܥܡ̈ܡܐ
ܘܢܦܪܫ ܠܒ̈ܘܬܗܘܢ ܘܢܦܪܘܩ ܠܙܪܥܗ ܕܐܝܣܪܝܠ
14 ܕܗܐ ܒܥܐ ܡܢܟ ܘܡܬܟܫܦ ܠܟ ܣܘܓܐܐ ܕܝܠܘ̈ܕܐ ܘܐܢܫ̈ܝܗܘܢ ܕܗܠܝܢ ܒܕܡ̈ܥܐ ܘܒܒܟܬܐ
ܣܓܝܐܬܐ
15 ܘܢܬܝܕܥ ܠܟܠܗܘܢ ܥܡ̈ܡܐ ܕܥܡܢ ܐܢܬ ܡܪܝܐ ܘܠܐ ܐܗܦܟܬ ܐܦܝ̈ܟ ܡܢܢ ܐܠܐ ܐܝܟ ܕܐܡܪܬ
ܕܐܦܠܐ ܟܕ ܐܝܬܝܗܘܢ ܗܘܘ ܒܐܪܥܐ ܕܒܥܠܕܒ̈ܒܝܗܘܢ ܠܐ ܐܗܡܝܬ ܥܝ̈ܢܝ ܡܢܗܘܢ ܗܟܢܐ ܐܦ ܗܫܐ
ܫܠܡ ܥܡܢ ܡܪܝܐ
16 ܘܟܕ ܫܠܡ ܐܠܝܥܙܪ ܨܠܘܬܗ ܐܬܐ ܡܠܟܐ ܥܡ ܟܠܗ ܚܝܠܗ ܘܥܘܬܕܐ ܕܐܝܬ ܗܘܐ ܥܡܗ ܠܐܝܟܐ
ܕܫܪܝܢ ܗܘܘ ܝܘ̈ܕܝܐ
17 ܘܟܕ ܚܙܘ ܝܘ̈ܕܝܐ ܓܥܘ ܒܓܥܬܐ ܪܒܬܐ ܠܫܡܝܐ ܐܝܟ ܕܬܬܙܝܥ ܟܠܗ ܐܪܥܐ ܘܢܬܪܗܒܘܢ
ܟܠܗܘܢ ܚܝܠܘ̈ܗܝ ܕܡܠܟܐ ܡܢ ܩܠ ܓܥܬܗܘܢ
18 ܗܝܕܝܢ ܡܪܝܐ ܐܚܝܕ ܟܠ ܘܪܒ ܬܫܒܘܚܬܐ ܘܐܠܗܐ ܕܫܪܪܐ ܐܢܗܪ ܐܦܘ̈ܗܝ ܩܕܝܫ̈ܬܐ ܘܦܬܚ
ܬܪ̈ܥܐ ܕܫܡܝܐ ܘܢܚܬܘ ܬܪ̈ܝܢ ܡܠܐܟ̈ܐ ܡܫܒ̈ܚܐ ܘܕܚܝ̈ܠܐ ܟܕ ܠܐ ܡܬܚܙܝܢ ܗܘܘ ܠܟܠܢܫ ܐܠܐ
ܐܢ ܠܝܘ̈ܕܝܐ ܒܠܚܘܕ
19 ܘܩܡܘ ܠܘܩܒܠ ܒܥܠܕܒ̈ܒܐ ܘܠܟܠܗ ܚܝܠܗܘܢ ܘܡܫܪ̈ܝܬܗܘܢ ܡܠܐܘܗ ܕܚܠܬܐ ܘܙܘܥܬܐ
ܘܪܗܝܒܘܬܐ ܘܐܣܪܘ ܘܦܟܪܘ ܐܢܘܢ ܕܠܐ ܢܬܬܙܝܥܘܢ
20 ܘܐܫܪܝܘ ܙܘܥܬܐ ܘܪܬܝܬܐ ܒܦܓܪܗ ܕܡܠܟܐ ܘܛܥܐ ܠܟܠܗ ܪܥܝܢܗ ܗܘ ܪܡܐ ܘܫܒܗܪܢܐ
ܕܡܬܓܘܙܠ ܗܘܐ ܒܪܘܓܙܐ ܘܒܚܡܬܐ
21 ܘܗܦܟܘ ܦܝ̈ܠܐ ܥܠ ܚܝ̈ܠܘܗܝ ܘܡܕܝܫܝܢ ܗܘܘ ܘܡܘܒܕܝܢ ܘܡܩܛܠܝܢ ܠܗܘܢ
22 ܘܐܬܗܦܟ ܪܘܓܙܗ ܕܡܠܟܐ ܠܪ̈ܚܡܐ ܘܒܟܐ ܥܠ ܟܠܡܕܡ ܕܐܨܛܢܥ ܗܘܐ ܘܥܬܕ ܕܢܥܒܕ
23 ܟܕ ܓܝܪ ܫܡܥ ܗܘܐ ܩܠܐ ܕܓܥܬܗܘܢ ܘܚܙܐ ܕܟܠܗܘܢ ܪܡܝܢ ܗܘܘ ܥܠ ܐܦ̈ܝܗܘܢ ܐܝܟ
ܕܠܐܒܕܢܐ ܒܟܐ ܘܐܬܚܡܬ ܒܪܘܓܙܐ ܥܠ ܪ̈ܚܡܘܗܝ ܘܐܡܪ ܠܗܘܢ
24 ܕܝܬܝܪ ܥܠ ܡܠܟ̈ܐ ܘܛܪ̈ܘܢܐ ܥܒܪܬ ܒܝܫܘܬܟܘܢ ܘܠܗ ܠܥܒܕ ܛܒܬܟܘܢ ܡܨܛܢܥܝܢ ܐܢܬܘܢ
ܕܐܝܟܢܐ ܬܣܒܘܢܗ ܡܢܗ ܪܝܫܢܘܬܐ ܕܗܐ ܚܙܝܢ ܐܢܬܘܢ ܓܡܪܬ ܠܗ ܪܘܚܝ ܘܡܬܚܫܒܝܢ ܐܢܬܘܢ
ܐܝܠܝܢ ܕܠܐ ܫܦܝܪ̈ܢ ܠܡܠܟܘܬܐ
25 ܡܢܘ ܕܠܐܝܠܝܢ ܕܢܛܪܘ ܥܡܢ ܪ̈ܚܡܘܬܐ ܘܢܛܪܘ ܚܣ̈ܢܐ ܕܐܪܥܢ ܗܟܢܐ ܦܟܪ ܘܐܝܬܝ ܐܢܘܢ
ܐܝܟ ܕܠܚܝܘ̈ܬܐ
26 ܐܘ ܡܢܘ ܕܠܐܝܠܝܢ ܕܡܢ ܕܪܝܫ ܘܒܟܠܙܒܢ ܗܘܘ ܥܡܢ ܒܫܠܡܘܬܐ ܘܢܛܪܘ ܪ̈ܚܡܘܬܐ ܕܨܐܝܕܝܢ
ܝܬܝܪ ܡܢ ܟܠܗܘܢ ܥܡ̈ܡܐ ܘܙܒ̈ܢܬܐ ܣܓܝ̈ܐܬܐ ܩܡܘ ܠܘܩܒܠ ܒܥܠܕܒ̈ܒܝܢ ܗܟܢܐ ܦܟܪ ܘܐܠܨ
ܒܐܘܠܨ̈ܢܐ ܩܫܝ̈ܐ
27 ܫܪܘ ܫܪܘ ܐܣܘܪ̈ܐ ܕܥܘܠܐ ܘܫܕܪܘ ܐܢܘܢ ܒܫܠܡܐ ܠܒ̈ܬܝܗܘܢ ܕܒܝܫܐܝܬ ܐܬܚܫܒܢ ܘܐܝܬܝܢ
ܐܢܘܢ
28 ܫܪܘ ܠܒ̈ܢܘܗܝ ܕܐܚܝܕ ܟܠ ܐܠܗܐ ܕܫܡܝܐ ܗܘ ܕܗܘܐ ܡܢ ܩܕܝܡ ܥܡ ܐܒ̈ܗܝܢ ܘܥܡܢ ܕܝܠܢ
ܘܢܛܪ ܡܠܟܘܬܢ ܡܢ ܟܠ ܫܚܩܐ ܘܐܘܠܨܢܐ ܘܐܬܩܢ ܐܘܪ̈ܚܬܢ ܒܟܠܙܒܢ
29 ܘܟܕ ܐܡܪ ܡܠܟܐ ܗܠܝܢ ܐܫܬܪܝܘ ܟܠܗܘܢ ܘܒܪܟܘ ܘܐܘܕܝܘ ܠܐܠܗܐ ܦܪܘܩܗܘܢ ܕܐܬܦܨܝܘ ܡܢ
ܡܘܬܐ
30 ܘܡܢ ܒܬܪ ܗܠܝܢ ܥܠ ܡܠܟܐ ܠܡܕܝܢܬܐ ܘܦܩܕ ܕܢܬܝܗܒ ܠܗܘܢ ܠܝܘ̈ܕܝܐ ܚܡܪܐ ܘܣܝܒܪܬܐ
ܫܒ̈ܥܐ ܝܘ̈ܡܝܢ ܘܐܡܪ ܕܒܗܘ ܐܬܪܐ ܕܒܗ ܡܛܝܒ ܗܘܐ ܠܗܘܢ ܕܒܗ ܢܡܘܬܘܢ ܘܢܐܒܕܘܢ ܒܗ
ܢܥܒܕܘܢ ܒܣܡܐ ܘܕܝܨܐ ܕܦܘܪܩܢܗܘܢ
31 ܗܝܕܝܢ ܗܢܘܢ ܕܡܢ ܩܕܝܡ ܡܬܚܣܕܝܢ ܗܘܘ ܘܩܪܝܒܝܢ ܗܘܘ ܠܡܘܬܐ ܒܪܡ ܕܝܢ ܐܦ ܡܛܝܘ ܗܘܘ
ܚܠܦ ܥܩܬܐ ܘܐܒܠܐ ܡܪܝܪܐ ܥܒܕܘ ܕܝܨܐ ܕܦܘܪܩܢܐ ܘܐܬܪܐ ܗܘ ܕܡܛܝܒ ܗܘܐ ܠܗܘܢ ܕܢܦܠܘܢ
ܘܢܬܩܒܪܘܢ ܒܗ ܦܠܓܘܗܝ ܠܣܡ̈ܟܐ ܘܡܠܐ ܗܘܐ ܒܣܡܐ ܘܚܕܘܬܐ
32 ܘܫܒܩܘ ܥܩܬܐ ܘܐܒܠܐ ܘܢܣܒܘ ܬܫܒ̈ܚܬܐ ܘܡܙܡܘܪ̈ܐ ܕܐܒܗ̈ܬܐ ܘܡܘܕܝܢ ܗܘܘ ܘܡܒܪܟܝܢ
ܒܩܠܐ ܘܒܩܥܬܐ ܠܐܠܗܐ ܕܥܒܕ ܨܐܝܕܝܗܘܢ ܬܕܡܪ̈ܬܐ ܘܚܕܝܢ ܗܘܘ ܘܕܝܨܝܢ ܥܠ ܐܬܐ ܕܫܠܡܐ
ܕܥܒܕ ܠܗܘܢ
33 ܐܦ ܡܠܟܐ ܕܝܢ ܥܒܕ ܐܦ ܗܘ ܒܣܡܐ ܪܒܐ ܘܩܪܐ ܠܥܡܐ ܣܓܝܐܐ ܘܕܠܐ ܫܠܝܘ ܡܘܕܐ ܗܘܐ
ܠܐܠܗܐ ܕܫܡܝܐ ܠܗܘ ܕܒܬܫܒܘܚܬܐ ܪܒܬܐ ܥܒܕ ܠܗ ܦܘܪܩܢܐ
34 ܗܢܘܢ ܕܝܢ ܕܡܢ ܩܕܝܡ ܡܛܝܒܝܢ ܗܘܘ ܠܐܒܕܢܗܘܢ ܕܝܘ̈ܕܝܐ ܘܕܢܗܘܘܢ ܡܐܟܘܠܬܐ ܠܚܝܘ̈ܬܐ
ܘܠܦܪ̈ܚܬܐ ܐܟܬܒܘ ܗܘܘ ܡܢܝܢܗܘܢ ܒܚܕܘܬܐ ܘܟܕ ܚܙܘ ܗܠܝܢ ܕܗܘܝܢ ܠܗܘܢ ܐܬܬܢܚܘ
ܘܐܬܬܥܝܩܘ ܘܠܒܫܘ ܒܗܬܬܐ ܘܡܪܚܘܬܗܘܢ ܘܪܘܓܙܗܘܢ ܕܝܩܕ ܗܘܐ ܐܝܟ ܢܘܪܐ ܕܥܟܘ ܘܗܘܘ
ܒܒܗܬܬܐ ܘܒܨܥܪܐ
35 ܝܘ̈ܕܝܐ ܕܝܢ ܐܝܟ ܕܩܕܡܢ ܐܡܪܢ ܥܒܕܘ ܒܣܡܐ ܘܕܝܨܐ ܘܚܕܘܬܐ ܒܡܙܡܘܪ̈ܐ ܘܒܬܫܒ̈ܚܬܐ
ܘܒܬܘ̈ܕܝܬܐ
36 ܘܐܬܚܫܒܘ ܒܝܢܬܗܘܢ ܕܟܠ ܐܝܟܐ ܕܥܡܪܝܢ ܢܗܘܘܢ ܥܒܕܝܢ ܠܗܘܢ ܠܗܠܝܢ ܝܘ̈ܡܬܐ ܒܕܝܨܐ
ܘܒܚܕܘܬܐ ܠܐ ܗܘܐ ܐܝܟ ܕܡܛܠ ܡܐܟܠܐ ܘܡܫܬܝܐ ܐܠܐ ܡܛܠ ܦܘܪܩܢܐ ܕܥܒܕ ܠܗܘܢ ܐܠܗܐ
37 ܘܩܪܒܘ ܘܐܡܪܘ ܠܡܠܟܐ ܕܢܫܬܪܘܢ ܘܢܐܙܠܘܢ ܠܒ̈ܬܝܗܘܢ
38 ܐܟܬܒܘ ܗܘܘ ܐܢܘܢ ܕܝܢ ܡܢ ܚܡ̈ܫܐ ܘܥܣܪ̈ܝܢ ܒܝܪܚܐ ܥܕܡܐ ܠܐܪܒܥܬܐ ܐܪ̈ܒܥܝܢ ܝܘ̈ܡܝܢ
ܐܩܝܡܘ ܗܘܘ ܓܝܪ ܕܢܘܒܕܘܢ ܐܢܘܢ ܡܢ ܚܡܫܬܐ ܥܕܡܐ ܠܫܒܥܬܐ ܬܠ̈ܬܐ ܝܘ̈ܡܝܢ
39 ܕܒܗܘܢ ܚܘܝ ܬܫܒܘܚܬܐ ܕܪܒܘܬܗ ܘܕܪ̈ܚܡܘܗܝ ܡܪܝܐ ܕܫܠܝܛ ܥܠ ܟܠ ܘܦܪܩ ܐܢܘܢ
ܒܬܕܡܘܪܬܐ ܪܒܬܐ
40 ܟܠܗܘܢ ܕܝܢ ܡܬܒܣܡܝܢ ܗܘܘ ܡܢ ܡܕܡ ܕܝܗܒ ܗܘܐ ܠܗܘܢ ܡܠܟܐ ܥܕܡܐ ܠܐܪܒܥܣܪ̈ܐ ܕܒܗ
ܩܪܒܘ ܗܘܘ ܠܡܠܟܐ ܕܢܫܬܕܪܘܢ
41 ܡܠܟܐ ܕܝܢ ܫܒܚ ܐܢܘܢ ܘܟܬܒ ܠܗܘܢ ܐܓܪܬܐ ܗܟܢܐ ܠܘܬ ܐܣܛܪ̈ܛܝܓܐ ܕܒܟܠ ܡܕܝ̈ܢܬܐ ܟܕ
ܡܘܕܐ ܗܘܐ ܠܗܘܢ ܣܓܝ

Chapter 7

1 ܦܛܘܠܘܡܘܣ ܦܝܠܘܡܛܘܪ ܡܠܟܐ ܠܟܠܗܘܢ ܐܣܛܪ̈ܛܓܐ ܕܒܡܨܪܝܢ ܘܠܟܠܗܘܢ ܐܝܠܝܢ ܕܡܩܝܡܝܢ
ܠܢ ܥܠ ܨܒܘ̈ܬܐ ܫܠܡܐ ܘܚܘܠܡܢܐ
2 ܚܠܝܡܝܢܢ ܕܝܢ ܐܦ ܚܢܢ ܐܦ ܒܢܝ̈ܢ ܐܦ ܥܒ̈ܝܕܬܢ ܡܛܘܠ ܕܐܠܗܐ ܪܒܐ ܗܘ ܐܬܩܢ ܨ̈ܒܘܬܢ
ܐܟܡܐ ܕܨܒܝܢ ܗܘܝܢ
3 ܐܢܫܐ ܕܝܢ ܡܢ ܪ̈ܚܡܝܢ ܘܐܝܠܝܢ ܕܣܓܝ ܢܩܝܦܝܢ ܗܘܘ ܠܢ ܒܣܢܐܬܐ ܕܐܝܬ ܗܘܬ ܠܗܘܢ ܥܡ
ܝܘ̈ܕܝܐ ܐܦܝܣܘ ܕܢܟܢܫ ܠܟܠܗܘܢ ܝܘ̈ܕܝܐ ܕܬܚܝܬ ܫܘܠܛܢܢ ܘܢܫܢܩ ܘܢܘܒܕ ܐܢܘܢ ܘܢܫܬܢܕ
ܒܗܘܢ ܒܟܠ ܐܘܠܨ̈ܢܝܢ
4 ܟܕ ܐܡܪܝܢ ܗܘܘ ܕܗܢܘܢ ܠܐ ܫܒܩܝܢ ܠܗ ܠܡܠܟܘܬܢ ܕܢܗܘܐ ܒܗ ܫܠܡܐ ܘܫܝܢܐ ܡܛܠ
ܒܥܠܕܒܒܘܬܐ ܕܐܝܬ ܗܘܬ ܠܗܘܢ ܥܠ ܟܠܗܘܢ ܝܘ̈ܕܝܐ ܘܒܣܢܐܬܐ ܕܐܝܬ ܗܘܬ ܠܗܘܢ ܥܡܗܘܢ
5 ܦܟܪܘ ܘܐܝܬܝܘ ܐܢܘܢ ܐܝܟ ܕܠܐܢܫܐ ܒܝܫ̈ܐ ܘܡܚܝܒ̈ܐ ܕܠܐ ܕܝܢܐ ܘܕܠܐ ܫܘܐܠܐ ܘܨܒܘ
ܕܢܩܛܠܘܢ ܘܢܘܒܕܘܢ ܐܢܘܢ ܐܟܚܕܐ ܠܟܠܗܘܢ ܒܒܝܫܬܐ ܘܒܪܘܓܙܐ ܘܛܪܘܢܘܬܐ ܕܡܠܒܫܝܢ ܗܘܘ
ܝܬܝܪ ܡܢ ܣܩ̈ܘܬܝܐ
6 ܚܢܢ ܕܝܢ ܥܠ ܗܠܝܢ ܐܬܒܐܫ ܠܢ ܘܐܬܚܡܬܢ ܣܓܝ ܘܐܝܟ ܡܪܚܡܢܘܬܐ ܘܢܝܚܘܬܐ ܕܐܝܬ ܠܢ
ܠܘܬ ܟܠܢܫ ܥܠ ܡܚܣܢ ܐܫܟܚܢ ܕܢܦܨܐ ܐܢܘܢ ܡܢ ܡܘܬܐ ܘܕܢܬܠ ܠܗܘܢ ܚܝ̈ܐ ܘܝܕܥܢ ܫܪܝܪܐܝܬ
ܕܐܠܗܐ ܗܘ ܡܥܕܪܢܗܘܢ ܕܝܘ̈ܕܝܐ ܘܐܝܟ ܐܒܐ ܥܠ ܐܦ̈ܝ ܒܢܘ̈ܗܝ ܗܟܢܐ ܡܬܟܬܫ ܚܠܦܝܗܘܢ
7 ܘܡܛܠ ܪܚܡܘܬܗܘܢ ܘܫܠܡܘܬܗܘܢ ܕܥܡܢ ܘܥܡ ܐܒܗ̈ܝܢ ܐܬܚܫܒܢ ܘܫܒܩܢ ܐܢܘܢ ܒ̈ܢܝ ܚܐܪ̈ܐ
ܡܢ ܟܠ ܨܒܘ ܕܐܝܬ
8 ܘܦܩܕܢ ܕܟܠܢܫ ܐܢܫ ܡܢܗܘܢ ܢܬܦܢܐ ܠܗ ܡܕܡ ܕܐܬܢܣܒ ܡܢܗ ܟܕ ܠܐ ܐܦ ܩܠܝܠ ܐܢܫ ܢܛܠܘܡ
ܐܢܘܢ ܘܢܚܣܕ ܐܢܘܢ ܥܠ ܟܠܡܕܡ ܕܓܕܫ ܠܗܘܢ
9 ܬܗܘܘܢ ܕܝܢ ܝܕܥܝܢ ܕܐܢ ܗܘ ܕܢܨܛܢܥ ܘܢܥܒܕ ܠܗܘܢ ܡܕܡ ܕܒܝܫ ܐܘ ܢܥܝܩ ܐܢܘܢ ܒܡܕܡ
ܠܐ ܗܘܐ ܠܒܪܢܫܐ ܥܒܕܝܢ ܚܢܢ ܐܠܐ ܠܐܠܗܐ ܡܪܝܡܐ ܗܘ ܕܫܠܝܛ ܥܠ ܟܠ ܚܝܠ ܡܛܠ ܕܗܘܝܘ
ܬܒܘܥܐ ܕܗܠܝܢ ܘܕܐܢܫ ܢܥܪܘܩ ܐܘ ܢܬܦܠܛ ܡܢܗ ܠܐ ܡܫܟܚ ܗܘܝܬܘܢ ܚܠܝܡܝܢ. .
10 ܘܟܕ ܢܣܒܘ ܕܝܢ ܐܓܪܬܐ ܠܐ ܨܒܘ ܕܒܪܫܥܬܗ ܢܚܙܩܘܢ ܐܠܐ ܒܥܘ ܡܢ ܡܠܟܐ ܕܠܝܘ̈ܕܝܐ
ܐܝܠܝܢ ܕܡܢ ܨܒܝܢܗܘܢ ܣܛܘ ܘܐܪܚܩܘ ܡܢ ܐܠܗܐ ܩܕܝܫܐ ܘܢܡܘܣܗ
11 ܡܛܠ ܝܥܢܘܬܐ ܕܟܪܣܗܘܢ ܢܩܒܠܘܢ ܦܘܪܥܢܐ ܘܕܝܢܐ ܐܝܟ ܕܫܘܝܢ ܡܛܠ ܕܐܦܠܐ ܒܨ̈ܒܘܬܗ
ܕܝܢ ܕܡܠܟܐ ܐܫܬܟܚܘ ܫܪܝܪܝܢ
12 ܗܘ ܕܝܢ ܟܕ ܫܡܥ ܕܫܪܝܪܐܝܬ ܐܡܪܝܢ ܩܒܠ ܡܢܗܘܢ ܘܫܒܚ ܐܢܘܢ ܘܝܗܒ ܠܗܘܢ ܫܘܠܛܢܐ
ܕܠܟܠܗܘܢ ܡܣܛܝ̈ܢܐ ܘܥܒܪ̈ܝ ܢܡܘܣܐ ܢܩܛܠܘܢ ܘܢܘܒܕܘܢ ܐܢܘܢ ܟܠ ܕܐܝܬ ܬܚܝܬ ܫܘܠܛܢܐ
ܕܡܠܟܘܬܗ ܟܠ ܐܝܟܐ ܕܨܒܝܢ ܗܢܘܢ ܒܫܘܠܛܢܐ ܕܢܦܫܗܘܢ
13 ܗܝܕܝܢ ܟܗ̈ܢܐ ܘܥܡܐ ܫܒܚܘ ܠܡܠܟܐ ܐܝܟ ܡܐ ܕܙܕܩ ܗܘܐ ܘܐܪܝܡܘ ܩܠܐ ܕܬܫܒܘܚܬܐ
ܕܗܠܠܘܢܝܗܝ ܘܢܦܩܘ ܟܕ ܚܕܝܢ
14 ܘܟܕ ܐܬܝܢ ܗܘܘ ܒܐܘܪܚܐ ܟܠ ܡܢ ܕܢܦܠ ܗܘܐ ܒ̈ܐܝܕܝܗܘܢ ܡܢ ܡܣܛܝ̈ܢܐ ܩܛܠܝܢ ܗܘܘ ܠܗ
ܒܡܘܬܐ ܩܫܝܐ ܘܡܦܪܣܝܐ
15 ܘܒܗܘ ܝܘܡܐ ܩܛܠܘ ܬܠܬܡܐܐ ܓܒܪ̈ܝܢ ܘܥܒܕܘ ܒܣܡܐ ܘܚܕܘܬܐ ܪܒܬܐ ܘܩܛܠܘ ܠܟܠܗܘܢ
ܡܣܝ̈ܒܐ
16 ܗܢܘܢ ܕܝܢ ܗܠܝܢ ܕܗܘܐ ܠܗܘܢ ܐܠܗܐ ܡܥܕܪܢܐ ܥܕܡܐ ܠܡܘܬܐ ܘܦܪܩ ܐܢܘܢ ܡܫܠܡܢܐܝܬ ܡܢ
ܟܘܠ ܐܘܠܨܢ ܢܦܩܘ ܡܢ ܡܕܝܢܬܐ ܟܕ ܡܟܠܠܝܢ ܒܟܠ ܗܒܒ̈ܐ ܕܒܣܡ̈ܢܐ ܘܒܚܕܘܬܐ ܘܒܕܝܨܐ
ܡܘܕܝܢ ܗܘܘ ܘܡܫܒܚܝܢ ܒܬ̈ܫ̈ܒܚܬܐ ܪ̈ܘܪܒܬܐ ܠܐܠܗܐ ܕܐܒ̈ܗܝܗܘܢ ܕܠܥܠܡ ܗܘܝܘ ܦܪܘܩܗ
ܕܐܝܣܪܝܠ
17 ܘܟܕ ܐܬܘ ܕܝܢ ܠܦܛܘܠܡܐܝܣ ܗܝ ܕܡܛܠ ܫܦܝܪܘܬܐ ܕܡܘܬܒܗ ܡܬܩܪܝܐ ܡܟܠܠܬ ܒܘܪܕܐ ܢܦܩܘ
ܟܠܗܘܢ ܒ̈ܢܝ ܡܕܝܢܬܐ ܐܟܚܕܐ ܘܐܪܥܘ ܐܢܘܢ ܒܫܠܡܐ ܘܩܘܝܘ ܬܡܢ ܫܒܥܐ ܝܘ̈ܡܝܢ
18 ܘܐܬܒܣܡܘ ܪܘܪܒܐܝܬ ܡܛܠ ܕܦܩܕ ܗܘܐ ܓܝܪ ܡܠܟܐ ܕܡܢ ܕܝܠܗ ܢܗܘܘܢ ܡܬܙܝܢܝܢ ܥܕܡܐ ܕܟܠ
ܐܢܫ ܐܢܫ ܡܢܗܘܢ ܢܐܙܠ ܠܒܝܬܗ ܒܫܠܡܐ
19 ܘܥܒܕܘ ܗܠܝܢ ܝܘ̈ܡܬܐ ܒܬܫܒ̈ܚܬܐ ܘܒܬܘ̈ܕܝܬܐ ܐܝܠܝܢ ܕܙܕܩ̈ܢ ܗܘ̈ܝ ܘܐܩܝܡܘ ܐܦ ܬܡܢ
ܕܢܗܘܘܢ ܥܒܕܝܢ ܠܗܘܢ ܠܗܢܘܢ ܝܘ̈ܡܬܐ ܟܠܗܘܢ ܝܘ̈ܡܬܗܘܢ ܒܚܕܘܬܐ ܘܒܕܝܨܐ
20 ܘܒܗܘ ܐܬܪܐ ܕܫܪܝܢ ܗܘܘ ܒܗ ܐܩܝܡܘ ܒܗ ܥܡܘܕܐ ܘܥܒܕܘ ܬܡܢ ܒܝܬ ܨܠܘܬܐ ܘܐܙܠܘ
ܒܚܕܘܬܐ ܟܕ ܚܕܝܢ ܘܡܬܒܣܡܝܢ ܟܠܢܫ ܠܐܬܪܗ ܘܠܡܕܝܢܬܗ ܒܝܡܐ ܘܒܝܒܫܐ ܘܒܢܗܪ̈ܘܬܐ
21 ܘܒܦܘܩܕܢܗ ܕܡܠܟܐ ܐܬܬܪܝܡܘ ܘܐܫܬܩܠܘ ܥܠ ܒܥܠܕܒܒ̈ܝܗܘܢ
22 ܘܫܩܠܘ ܟܠܡܕܡ ܕܐܬܒܙܙ ܗܘܐ ܡܢܗܘܢ ܟܕ ܠܐ ܐܢܫ ܡܡܪܚ ܗܘܐ ܕܢܛܠܘܡ ܐܢܘܢ ܐܦܠܐ ܩܠܝܠ
ܒܦܘܪܩܢܐ ܪܒܐ ܕܥܒܕ ܗܘܐ ܠܗܘܢ ܐܠܗܐ ܪܒܐ ܘܚܝܠܬܢܐ


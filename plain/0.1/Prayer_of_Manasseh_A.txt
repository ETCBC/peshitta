Chapter 1

0 ܨܠ̇ܘܬܐ ܕܡܢܫܐ.
1 ܡܪܝܐ ܐܠܗܐ ܕܐܒ̈ܗܝܢ. ܐܠܗܗ ܕܐܒܪܗܡ ܘܕܐܝܣܚܩ ܘܕܝܥܩܘܒ ܘܕܙܪܥܗܘܢ ܙܕܝܩܐ
2 ܗ̇ܘ ܕܥ̣ܒܕ ܫܡܝܐ ܘܐܪܥܐ ܥܡ ܟܠܗ ܨܒܬܗܘܢ
3 ܗ̇ܘ ܕܐ̣ܣܪ ܝܡܐ ܘܐܩܝ̣ܡܗ ܒܦܘܩܕܢܐ ܕܡܠܬܗ. ܗ̇ܘ ܕܐܚ̣ܕ ܬܗܘܡܐ ܘܚܬܡ̣ܗ ܒܫܡܗ
ܕܚܝ̣ܠܐ ܘܡ̇ܫܒܚܐ
4 ܗ̇ܘ ܕܟܠܡܕܡ ܕܚ̇ܠ ܘܙܐ̇ܥ ܡܢ ܩܕܡ ܚ̇ܝܠܟ
5 ܡܛܠ ܕܠܐ ܡ̇ܣܬܝܒܪܐ ܪܒܘܬ ܝܐܝܘܬܐ ܕܬܫܒܘܚܬܟ. ܘܠܐ ܐܢܫ ܡ̇ܫܟܚ ܡ̇ܣܝܒܪ ܕܢܩܘܡ
ܩܕܡ ܪܘܓܙܟ ܘܚܡ̣ܬܟ ܕܥܠ ܚ̈ܛܝܐ
6 ܕܠܐ ܣܟܐ ܕܝܢ ܘܕܠܐ ܟܝܠܐ ܐܝܬܝܗܘܢ ܪ̈ܚܡ̣ܐ ܕܡ̈ܘܠܟܢܝܟ
7 ܡܛܠ ܕܐܢܬ ܗܘ ܡܪܝܐ ܢܓܝܪ ܪܘܚܐ̇· ܘܡܪܚܡܢܐ ܘܣ̇ܓܝ ܚܢܢܐ. ܘܬܐ̇ܒ ܐܢܬ ܥܠ
ܒܝ̣̈ܫܬܗܘܢ ܕܒܢܝ̈ܢܫܐ. ܐܢܬ ܡܪܝܐ ܐܝܟ ܒܣܝܡܘܬܐ ܕܛܝ̣ܒܘܬܟ ܐܫܬܘܕܝܬ ܫܘܒܩܢܐ ܠܐܝܠܝܢ
ܕܬܝ̇ܒܝܢ ܡܢ ܚ̈ܛܗܝܗܘܢ. ܘܒܣܘܓܐܐ ܕܪ̈ܚܡ̣ܝܟ ܣܡ̣ܬ ܬܝ̇ܒܘܬܐ ܐܝܟ ܕܠܚܝ̈ܝܗܘܢ ܕܚ̈ܛܝܐ
8 ܐܢܬ ܗܟܝܠ ܡܪܝܐ ܐܠܗܐ ܕܙܕܝ̈ܩܐ. ܠܐ ܗܘܐ ܠܙܕܝ̈ܩܐ ܣܡ̣ܬ ܬܝܒܘܬܐ ܐܝܟ ܕܠܐܒܪܗܡ
ܘܠܐܝܣܚܩ ܘܠܝܥܩܘܒ ܗ̇ܢܘܢ ܕܐܦܠܐ ܚ̣ܛܘ ܠܟ. ܐܠܐ ܣܡ̣ܬ ܬܝܒܘܬܐ ܠܝ ܕܝܠܝ ܚ̇ܛܝܐ
9 ܡܛܠ ܕܝܬܝܪ ܡܢ ܚܠܐ ܕܝܡܐ ܣܓܝ̣ܘ ܚ̈ܛܗܝ. ܘܠܝܬ ܠܝ ܢܦܐܫܐ ܕܐܪܝܡ ܥܝ̈ܢܝ ܡܢ
ܣܘܓܐܐ ܕܥ̇ܘ̈ܠܝ. ܘܗܫܐ ܡܪܝܐ̇· ܟܐܢܐܝܬ ܡܬܐ̣ܠܨ ܐܢܐ. ܘܐܝܟ ܕܫܘ̇ܐ ܐܢܐ ܡ̇ܬܛܪܦ
ܐ̣ܢܐ. ܕܗܐ ܐܣܝܪ ܐܢܐ
10 ܘܟܦܝ̣ܦ ܐܢܐ ܒܣܘܓܐܐ ܕܐܣܘܪ̈ܐ ܕܦܪܙܠ̣̇ܐ̇· ܐܝܟ ܕܠܐ ܐܪܝܡ ܪܝܫܝ ܠܥܠ. ܐܦܠܐ ܓܝܪ
ܫ̇ܘܐ ܐܢܐ ܕܐܪܝܡ ܥܝ̈ܢܝ ܘܐܚܘܪ ܘܐܚ̇ܙܐ ܪܘܡܐ ܗ̇ܘ ܕܫܡܝܐ. ܡܛܠ ܣܘܓܐܐ ܕܡܒܐܫܢܘܬܐ
ܕܪ̈ܘܫܥܝ̇· ܡܛܠ ܕܥ̇ܒܕܬ ܒܝ̈ܫܬܐ ܩܕܡܝܟ. ܘܐܪܓܙܬ ܠܚܡܬܟ. ܘܐ̇ܩܝܡܬ ܦܬܟܪ̈ܐ
ܘܐܣ̇ܓܝ̣ܬ ܛ̇ܢܦܘܬܐ
11 ܘܗܫܐ ܗܐ ܟ̇ܐܦ ܐܢܐ ܒܘܪ̈ܟܘܗܝ ܕܠܒܝ ܩܕܡܝܟ. ܘܒ̇ܥܐ ܐܢܐ ܡܢ ܒܣܝܡܘܬܟ
12 ܚ̇ܛܝܬ ܡܪܝܐ ܚ̇ܛܝܬ. ܘܡܛܠ ܕܝܕܥ̇ ܐܢܐ ܚ̈ܛܗܝ̣
13 ܡ̇ܬܟܫܦ ܐܢܐ ܩܕܡܝܟ. ܫܒܘܩ ܠܝ ܡܪܝܐ ܘܠܐ ܬܘܒܕܝܢܝ ܥܡ ܣܟ̈ܠܘܬܝ. ܘܠܐ ܠܥܠܡ
ܬܪܓܙ ܥܠܝ. ܘܠܐ ܬܛܪ ܠܝ ܒ̈ܝ̣ܫܬܝ. . ܘܠܐ ܬܚ̇ܝܒܢܝ ܘܬܐܫܕܢܝ ܒ̈ܬܐܚܬܝܬܗ̇
ܕܐܪܥܐ. ܐܢܬ ܗܘ ܓܝܪ ܐܠܗܐ ܕܬܝ̈ܒܐ
14 ܐܦ ܗܟܝܠ ܚ̇ܘܐ ܡܪܝ ܛ̇ܝܒܘܬܟ. ܘܟܕ ܠܐ ܫ̇ܘܐ ܐܢܐ ܦܪܩ̇ ܐܢܬ ܠܝ ܐܝܟ ܣܘܓܐܐ
ܕܪ̈ܚܡ̣ܝܟ


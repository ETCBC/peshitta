Chapter 1

0 ܬܘܒ ܟܬܒܐ ܕܛܘܒܝܛ ܐܝܟ ܡܫܠܡܢܘܬܐ ܕܫܒܥܝܢ
1 ܟܬܒܐ ܕܡ̈ܠܐ ܕܛܘܒܝܛ ܗ̇ܘ ܕܒܝܐܝܠ ܗ̇ܘ ܕܚܢܢܐܝܠ ܗ̇ܘ ܕܐܕܘܐܝܠ ܗ̇ܘ ܕܓܒܐܝܠ ܡܢ
ܙܪܥܐ ܕܐܫܐܝܠ ܡܢ ܫܪܒܬܐ ܕܢܦܬܠܝ
2 ܗ̇ܘ ܕܐܫܬܒܝ ܗܘܐ ܒܝܘ̈ܡܬܗ ܕܫܠܡܢܥܣܪ ܡ̇ܠܟܐ ܕܐܬܘܪ̈ܝܐ̇. ܡܢ ܬܝܒܣ ܗ̇ܝ ܕܐܝܬܝܗ̇
ܡܢ ܝܡܝܢܐ ܕܩܕܫ ܕܢܦܬܠܝ ܒܓܠܝܠܐ ܠܥܠ ܡܢ ܐܫܝܪ
3 ܐܢܐ ܛܘܒܝܛ ܒܐܘܪ̈ܚܬܐ ܕܫܪܪܐ ܪܕܐ ܗܘܝܬ ܘܕܙܕܝ̣ܩܘܬܐ ܟܠܗܘܢ ܝܘܡ̈ܬܐ ܕܚ̈ܝܐ
ܕܝܠܝ. ܘܡܪ̈ܚܡܢܘܬܐ ܣܓ̈ܝܐܬܐ ܥܒܕܬ ܠܐ̈ܚܐ ܕܝܠܝ̣. ܘܠܥܡܐ ܗ̇ܘ ܕܐ̇ܙܠ ܥܡܝ ܠܐܬܪܐ
ܕܐܬܘܪ̈ܝܐ ܠܢܝܢܘܐ
4 ܘܟܕ ܐܝܬܝ ܗܘܝܬ ܒܐܬܪܐ ܕܝܠܝ ܒܐܪܥܐ ܕܝܣܪܝܠ ܟܕ ܛܠܝܐ ܐܝܬܝ ܗܘܝܬ ܟܠܗ̇ ܫܪܒܬܐ
ܕܢܦܬܠܝ ܐܒܐ ܕܝܠܝ̣. ܐܪܚܩܬ ܡܢ ܒܝܬܐ ܕܒܐܘܪܫܠܡ̇. ܗ̇ܝ ܕܐܬܓܒܝܬ ܡܢ ܟܠܗܝܢ ܫܪ̈ܒܬܐ
ܕܐܝܣܪܝܠ ܠܡܕܒܚܘ ܟܠܗܝܢ ܫܪ̈ܒܬܐ̇. ܘܐܬܩܕܫ ܗܝܟܠܐ ܕܒܝܬ ܡܫܪܝܗ ܕܡܪܝܡܐ ܗ̇ܘ ܕܐܬܒܢܝ
ܒܗ̇ ܠܟܠܗܘܢ ܕܪ̈ܐ ܕܥܠܡܐ
5 ܘܟܠܗܝܢ ܫܪ̈ܒܬܐ ܕܡܪܝܐ ܟܕ ܐܪ̈ܚܩܝܢ ܡܕܒ̈ܚܢ ܗ̈ܘܝ ܒܒܥܠܐ ܠܥܓܠܬܐ̣. ܘܒܝܬܐ
ܕܢܦܬܠܝ ܐܒܐ ܕܝܠܝ
6 ܘܐܢܐ ܒܠܚܘܕܝ ܪܕܐ ܗܘܝܬ ܙܒ̈ܢܝܢ ܣ̈ܓܝܐܢ ܠܐܘܪܫܠܡ ܒܥܐ̈ܕܐ̇. ܐܝܟ ܗ̇ܝ
ܕܟܬܝܒܐ̇. ܠܟܠܗ ܐܝܣܪܝܠ ܒܦܘܩܕܢܐ ܕܠܥܠܡ. ܟܕ ܪܝܫ̈ܝܬܐ ܘܒܘܟܪ̈ܐ ܘܡܥܣܪ̈ܐ
ܕܥ̈ܠܠܬܐ̇. ܘܪܝܫܝܬ ܥܙ̈ܐ ܕܥܪ̈ܒܐ ܐܝܬ ܗܘܐ ܠܝ
7 ܘܝܗܒܬ ܗܘܝܬ ܠܗܝܢ ܠܟܗ̈ܢܐ ܠܒ̈ܢܝܐ ܕܐܗܪܘܢ ܩܕܡ ܡܕܒܚܐ̇. ܡܥ̈ܣܪܐ ܕܟܠܗܝܢ
ܥ̈ܠܠܬܐ ܝܗ̇ܒ ܗܘܝܬ ܠܒ̈ܢܝܐ ܕܠܘܝ ܠܗ̇ܢܘܢ ܕܡܢܝܚܝܢ ܗܘܘ ܒܐܘܪܫܠܡ̇. ܘܠܥܘܣܪܐ
ܬܪܝܢܐ̣. ܡܙܒܢ ܗܘܝܬ̣. ܘܐܙܠ ܗܘܝܬ ܘܡܢ̇ܦܩ ܗܘܝܬ ܠܗܘܢ ܒܐܘܪܫܠܡ̇. ܒܟܠ ܫܢܬܐ
8 ܘܠܬܠܝܬܝܬܐ̣. ܝܗ̇ܒ ܗܘܝܬ ܠܗ̇ܢܘܢ ܕܙܕ̇ܩ̣. ܐܝܟܢܐ ܕܦܩܕܬܢܝ ܕܒܘܪܐ ܐܡܐ ܕܝܠܝ.
ܡܛܠ ܕܝܬܡܐ ܐܫܬܒܩܬ ܡܢ ܐܒܐ
9 ܘܟܕ ܗܘܝܬ ܓܒܪܐ̣. ܢܣܒܬ ܠܚܢܢܐ ܐܢܬܬܐ̇. ܡܢ ܙܪܥܐ ܕܫܪܒܬܐ ܕܝܠܢ. ܘܝܠܕܬ ܡܢܗ̇
ܒܪܐ. ܘܩܪܝܬ ܠܫܡܐ ܕܝܠܗ ܛܘܒܝܐ
10 ܘܟܕ ܐܫܬܒܝܬ ܠܢܝܢܘܐ̣. ܟܠܗܘܢ ܐܚ̈ܝ ܘܗ̇ܢܘܢ ܕܡܢ ܓܢܣܐ ܕܝܠܝ̣. ܐܟܠܝܢ ܗܘܘ ܡܢ
ܠܚ̈ܡܐ ܕܥܡ̈ܡܐ
11 ܐܢܐ ܕܝܢ ܢܛܪܬ ܠܢܦܫܐ ܕܝܠܝ ܕܠܐ ܐܟܘܠ̣
12 ܐܝܟܢܐ ܕܥܗܝܕ ܗܘܝܬ ܒܟܠܗ̇ ܢܦܫܐ ܕܝܠܝ ܠܐܠܗܐ
13 ܘܝܗܒ ܠܝ ܡܪܝܡܐ ܛܝܒܘܬܐ̣. ܘܪܡܘܬܐ ܩܕܡ ܫܠܡܢܥܣܪ̣. ܘܐܝܬܝ ܗܘܝܬ ܙܒܘ̇ܢܐ ܕܝܠܗ̣
14 ܘܐܙܠ ܗܘܝܬ ܠܡܕܝ. ܘܣܡܬ ܓܘܥܠܢܐ ܠܘܬ ܓܒܐܝܠ ܐܚܘܗܝ ܕܓܒܪܝܐܝܠ ܒܪܐܓܝܐ ܕܡܕܝ.
ܕܟܣܦܐ ܕܟܟܪ̈ܐ ܥܣܪ
15 ܘܟܕ ܡܝܬ ܫܠܡܢܥܣܪ ܐܡܠܟ ܗܘܐ ܣܢܚܪܝܡ ܒܪܐ ܕܝܠܗ ܚܠܦܘܗܝ. ܘܐܘܪ̈ܚܬܐ ܕܝܠܗ ܠܐ
ܡܛܟ̈ܣܬܐ ܗ̈ܘܝ. ܘܠܐ ܬܘܒ ܐܬܡܨܝܬ ܠܡܐܙܠ ܠܡܕܝ
16 ܘܒܝܘܡ̈ܬܗ ܕܫܠܡܢܥܣܪ̣. ܡܪ̈ܚܡܢܘܬܐ ܣܓܝܐ̈ܬܐ ܥܒܕܬ ܠܐ̈ܚܐ ܕܝܠܝ
17 ܠܠܚ̈ܡܐ ܕܝܠܝ ܗܘܝܬ ܝܗܒ ܠܟܦ̈ܢܐ. ܘܢܚ̈ܬܐ ܠܥܪ̈ܛܠܝܐ. ܘܐܢ ܠܐܢܫ ܡܢ ܗ̇ܢܘܢ ܕܡܢ
ܓܢܣܐ ܕܝܠܝ ܚ̇ܙܐ ܗܘܝܬ ܕܡܚܬ ܗܘܐ ܘܫ̣ܕܐ ܒܣܬܪ ܫܘܪܐ ܕܢܝܢܘܐ̣. ܩܒܪ ܗܘܝܬ ܠܗ
18 ܘܐܢ ܠܐܢܫ ܩ̇ܛܠ ܗܘܐ ܣܢܚܪܝܡ ܡ̇ܠܟܐ̣. ܟܕ ܐܬ̣ܐ ܕܥ̇ܪܩ ܗܘܐ ܡܢ ܝܗܘܕ̣. ܩܒܪ
ܗܘܝܬ ܠܗ ܟܕ ܓ̇ܢܒ ܗܘܝܬ. ܠܣ̈ܓܝܐܐ ܓܝܪ ܩ̣ܛܠ ܒܚܡܬܐ ܕܝܠܗ̣. ܐܬܒܥܝܘ ܗܘܘ ܗܟܝܠ ܡܢ
ܡ̇ܠܟܐ ܗܠܝܢ ܦܓܪ̈ܐ̣ ܘܠܐ ܐܫܬܟܚܘ
19 ܟܕ ܐܙܠ ܕܝܢ ܚܕ ܡܢ ܗܠܝܢ ܕܒܢܝܢܘܐ̣. ܚܘܝ ܠܡ̇ܠܟܐ ܡܛܠܬܝ̇. ܕܐܢܐ ܩ̇ܒܪ ܗܘܝܬ
ܠܗܘܢ. ܘܐܬܛܫܝܬ ܟܕ ܐܫܬܘܕܥܬ ܕܡܬܒܥܐ ܐܢܐ ܠܡܡܬ. ܘܟܕ ܕܚܠܬ ܫ̇ܢ̣ܝܬ
20 ܘܐܬܚ̈ܛܦܝܢ ܟܠܗܝܢ ܗܠ̣ܝܢ ܕܐܝܬ ܗ̈ܘܝ ܠܝ̣. ܘܠܐ ܐܫܬܒܩ ܠܝ ܘܠܐ ܡܕܡ. ܣܛܪ ܡܢ
ܚܢܢܐ ܐܢܬܬܐ ܕܝܠܝ̇. ܘܛܘܒܝܐ ܒܪܐ ܕܝܠܝ
21 ܘܠܐ ܥܒܪܘ ܝܘܡ̈ܬܐ ܚܡܫܝܢ ܥܕܡܐ ܕܩܛܠܘܗܝ ܬܪܝܗܘܢ ܒ̈ܢܝܐ ܕܝܠܗ̇. ܘܥܪܩ̣ ܠܛܘܪܐ
ܕܐܪܪܛ.. ܘܐܡܠܟ ܗܘܐ ܣܪܚܕܘܢܨܪ ܒܪܐ ܕܝܠܗ. ܘܛܟܣ ܗܘܐ ܠܐܚܝܘܪ ܗ̇ܘ ܕܚܢܢܐܝܠ ܒܪܐ
ܕܐܚܐ ܕܝܠܝ̇ ܥܠ ܟܠܗ ܚܘܫܒܢܐ ܕܡܠܟܘܬܐ ܕܝܠܗ̣. ܘܥܠ ܟܠܗ ܦܘܪܢܣܐ
22 ܘܐܦܝܣ ܗܘܐ ܐܚܝܚܘܪ ܚܠܦܝ̣. ܘܐܬܝܬ ܠܢܝܢܘܐ. ܐܚܝܚܘܪ ܕܝܢ ܐܝܬܘܗܝ ܗܘܐ ܫܩܝܐ̣.
ܘܥܠ ܥܙܩܬܐ ܘܦܪܢܣܐ ܘܥܒ̇ܕ ܚܘܫܒܢܐ. ܘܐܩܝܡܗ ܣܪܚܕܘܢܨܪ ܒܪܐ ܡܢ ܗ̇ܝ ܕܬܪܬܝܢ.
ܐܝܬܘܗܝ ܕܝܢ ܡܢ ܐܚܐ ܕܝܠܝ

Chapter 2

1 ܟܕ ܕܝܢ ܢܚܬܬ ܠܒܝܬܐ ܕܝܠܝ ܘܐܬܝܗܒܬ ܠܝ ܚܢܢܐ ܐܢܬܬܐ ܕܝܠܝ ܘܛܘܒܝܐ ܗ̇ܘ ܒܪܐ ܕܝܠܝ
ܒܥܐܕܐ ܕܦܢܛܐܩܘܣܛܐ ܗ̇ܘ ܕܐܝܬܘܗܝ ܩܕܝܫܐ ܕܫܒܥܐ ܫܒܘ̈ܥܐ̣. ܗܘܬ ܫܪܘܬܐ ܛܒܬܐ ܠܝ ܘܟܕ
ܐܣܬܡܟܬ ܕܝܢ ܠܡܐܟܠ̣
2 ܚܙܝܬ ܛܥܘܡ̈ܐ ܣܓ̈ܝܐܐ. ܘܐܡܪܬ ܠܒܪܐ ܕܝܠܝ. ܗܠܟ ܘܐܝܬܐ ܡܢ ܐܚ̈ܐ ܕܝܠܢ̇. ܠܗ̇ܘ
ܕܐܢ ܬܫܟܚ ܣܢܝܩܐ̇. ܗ̇ܘ ܕܥܗܝܕ ܠܡܪܝܐ. ܘܗܐ ܡܩܘܐ ܐܢܐ ܠܟ
3 ܘܟܕ ܐܬܐ ܐܡ̣ܪ. ܐܒܝ̣. ܚܕ ܡܢ ܓܢܣܐ ܕܝܠܢ ܟܕ ܚܢܝܩ ܫܕܐ ܒܫܘܩܐ
4 ܘܐܢܐ ܩܕܡ ܕܐܛܥܡ ܟܕ ܫܘܪܬ̣. ܐܪܝܡܬܗ ܠܒܝܬܐ ܥܕܡܐ ܕܥܪܒ ܫܡܫܐ
5 ܘܟܕ ܗܦܟܬ ܣܚܬ̣. ܘܠܥܣܬ ܠܚܡܐ ܕܝܠܝ ܒܥܩܬܐ̣
6 ܘܐܬܕܟܪܬ ܠܢܒܝܘܬܐ ܕܥܡܘܣ ܐܝܟܢܐ ܕܐܡ̇ܪ ܢܬܗܦܟܘܢ ܥܐ̈ܕܐ ܕܝܠܢ ܠܐܒܠܐ̇. ܘܟܠܗܝܢ
ܚܕܘ̈ܬܐ ܕܝܠܟܘܢ ܠܐܘ̈ܠܝܬܐ̣
7 ܘܒܟܝܬ. ܘܟܕ ܥܪܒ ܫܡܫܐ ܐܙܠܬ̣. ܘܟܕ ܚܦܪܬ ܩܒܪܬܗ
8 ܘܩܪ̈ܝܒܐ ܓܚܟܝܢ ܗܘܘ ܟܕ ܐܡܪܝܢ. ܠܐ ܬܘܒ ܕܚ̇ܠ ܠܡܬܩܛܠܘ ܡܛܠ ܣܘܥܪܢܐ ܗܢܐ ܘܥܪܩ
ܘܗܐ ܬܘܒ܈ ܩܒܪ ܠܡ̈ܝܬܐ̣
9 ܘܒܗ ܒܠܠܝܐ̇· ܦܢܝܬ ܟܕ ܩܒܪܬ̣. ܘܕܡܟܬ ܡܣܝܒܐ ܠܘܬ ܐܣܬܐ ܕܕܪܬܐ̣. ܘܦܪܨܘܦܐ
ܕܝܠܝ ܠܐ ܡܚܦܝܐ ܐܝܬܘܗܝ ܗܘܐ
10 ܘܠܐ ܝܕܥ ܗܘܝܬ ܕܨ̈ܦܪܐ ܒܐܣܬܐ ܐܝܬ ܗܘܐ. ܘܟܕ ܥܝ̈ܢܐ ܕܝܠܝ ܦܬ̈ܝܚܢ ܗ̈ܘܝ̣.
ܚܪ̈ܝ ܗܠܝܢ ܨܦܪ̈ܐ ܫܚ̈ܝܢܐ ܒܥ̈ܝܢܝ̣. ܘܗܘܘ ܚܘܪ̈ܘܪܐ ܒܥ̈ܝܢܐ ܕܝܠܝ. ܘܐܙܠܬ ܠܘܬ
ܐܣܘ̈ܬܐ̣. ܘܠܐ ܐܘܬܪܘܢܝ. ܐܚܝܘܪ ܕܝܢ ܡܬܪܣܐ ܗ̣ܘܐ ܠܝ̣. ܥܕܡܐ ܕܐܙܠܬ ܠܐܠܘܡܘܐܝܕܐ
11 ܘܐܢܬܬܐ ܕܝܠܝ ܚܢܢܐ̣. ܒܟܬܐ ܗܘܬ ܒܝܬ ܢܫ̈ܐ̣
12 ܘܡܫܕܪܐ ܠܡܪ̈ܘܗܝ. ܘܝܗܒܘ ܠܗ̇ ܐܦ ܗܢܘܢ ܐܓܪܐ̣. ܟܕ ܐܘܣܦܘ ܓܕܝܐ
13 ܟܕ ܕܝܢ ܐܬܬ ܠܘܬܝ̣. ܫܪܝ ܠܡܩܥܐ. ܘܐܡܪܬ ܠܗ̇. ܡܢ ܐܝܟܐ ܗ̣ܘ ܓܕܝܐ. ܕܠܡܐ݃
ܓܢܝܒܐ ܐܝܬܘܗܝ. ܦܢܝܘܗܝ ܠܡܪ̈ܘܗܝ. ܠܘ ܓܝܪ ܢܡܘܣܝܬܐ ܐܝܬܝܗ̇ ܠܡܐܟܠ ܓܢܝܒܐ
14 ܗ̣ܝ ܕܝܢ ܐܡܪܬ. ܡܘܗܒܬܐ ܐܬܝܗܒ ܠܝ ܥܠ ܐܓܪܐ. ܘܠܐ ܡܗܝܡܢ ܗܘܝܬ ܠܗ̇. ܘܐܡ̇ܪ
ܗܘܝܬ ܕܢܬܦܢܐ ܠܡܪ̈ܘܗܝ. ܘܡܬܟ̇ܚܕ ܗܘܝܬ ܠܘܬܗ̇. ܗ̣ܝ ܕܝܢ ܟܕ ܦܢ̣ܝܬ ܐܡܪܬ ܠܝ.
ܐܝܟܐ ܐܝ̈ܬܝܗܝܢ ܡܪ̈ܚܡܢܘܬܐ ܕܝܠܟ ܘܙܕܝ̈ܩܘܬܐ. ܗܐ ܐܝܕܝ̈ܥܢ ܟܠܗܝ̣ܢ ܥܡܟ

Chapter 3

1 ܘܟܕ ܐܬܬܥܝܩܬ ܒܟ̣ܝܬ. ܘܨܠܝܬ ܟܕ ܐܡ̇ܪ ܐܢܐ ܥܡ ܟܐܒܐ̣
2 ܙܕܝܩܐ̇ ܐܝܬܝܟ ܡܪܝܐ̣. ܘܟܠܗܘܢ ܥܒ̈ܕܐ ܕܝܠܟ. ܟܠܗܝܢ ܐܘܪ̈ܚܬܐ ܕܝܠܟ ܡܪܚܡܢܘܬܐ
ܘܫܪܪܐ ܘܕܝ̣ܢܐ ܟܐܢܐ ܘܫܪܝܪܐ ܐܢܬ ܕܐܢ ܐܢܬ ܠܥܠܡ
3 ܐܬܕܟܪܝܢܝ ܘܐܬܦܢܝ ܥܠܝ. ܘܠܐ ܠܝ ܬܬܒܥ ܒܚ̈ܛܗܝ ܘܒܠܐ ܝܕܝ̈ܥܬܐ ܕܝܠܝ ܘܕܐܒ̈ܗܝ.
ܗܠܝܢ ܕܚܛܘ ܩܕܡܝܟ
4 ܠܐ ܐܫܬܡܥܘ ܓܝܪ ܠܦܘܩ̈ܕܢܐ ܕܝܠܟ̣. ܘܝܗܒܬ ܠܢ ܠܚܛܘܦܝܐ ܘܠܫܒܝܐ ܘܠܡܘܬܐ̣.
ܘܠܦܠܐܬܐ ܕܚܣܕܐ̣. ܠܟܠܗܘܢ ܥܡ̈ܡܐ̇. ܒܗ̇ܢܘܢ ܕܡܒܕܪܝܢܢ
5 ܘܗܫܐ ܣ̈ܓܝܐܐ ܐܝܬܝܗܘܢ ܕܝ̣ܢ̈ܐ ܕܝܠܟ ܫܪ̈ܝܪܐ ܡܢܝ̇. ܠܡܥܒܕ ܡܛܠ ܚ̈ܛܗܐ ܕܝܠܝ
ܘܕܐܒܗ̈ܝ. ܡܛܠ ܕܠܐ ܥܒܕܢܢ ܦܘܩ̈ܕܢܐ ܕܝܠܟ. ܠܐ ܓܝܪ ܗܠܟܢܢ ܒܫܪܪܐ ܩܕܡܝܟ
6 ܘܗܫܐ ܐܝܟ ܗ̇ܝ ܕܫܦܝܪܐ ܠܟ ܥܒܕ ܥܡܝ. ܦܩܘܕ ܠܡܫܩܠ ܠܪܘܚܐ ܕܝܠܝ̣. ܐܝܟܢܐ
ܕܐܫܬܪܐ ܘܐܗܘܐ ܐܪܥܐ. ܡܛܠ ܕܦܩܚܐ ܗܝ ܠܝ ܠܡܡܬ ܐܘ ܠܡܚܐ. ܡܛܠ ܕܚ̈ܣܕܐ ܕܓ̈ܠܐ
ܫܡܥܬ. ܘܥܩܬܐ ܐܝܬܝܗ̇ ܣܓܝܐܬܐ ܒܝ. ܦܩܘܕ ܕܐܫܬܪܐ ܡܢ ܐܢܢܩܐ̇. ܗܐ ܡܢ ܟܕܘ ܠܕܘܟܬܐ
ܕܠܥܠܡ. ܠܐ ܬܗܦܟ ܦܪܨܘܦܐ ܕܝܠܟ ܡܢܝ
7 ܒܗ ܟܕ ܒܗ ܒܝܘܡܐ̣. ܓܕܫ ܠܒܪܬܗ ܕܪܥܘܐܝܠ ܣܪܐ ܒܐܩܒܛܢܘܣ ܗ̇ܝ ܕܡܕܝ ܘܠܗܕܐ
ܕܬܬܚܣܕ ܡܢ ܐܡܗ̈ܬܐ ܕܐܒܐ ܕܝܠܗ̇
8 ܡܛܠ ܕܐܝܬܝܗ̇ ܗܘܬ ܕܐܬܝܗܒܬ ܠܓܒܪ̈ܐ ܫܒܥܐ ܘܐܣܡܘܕܐܘܣ ܫܐܕܐ ܒܝ̣ܫܐ ܩ̇ܛܠ ܗ̣ܘܐ
ܠܗܘܢ̣. ܩܕܡ ܕܢܗܘܘܢ ܗܢܘܢ ܥܡܗ̇ ܐܝܟ ܕܒܢ̈ܫܐ. ܘܐܡܪܝܢ ܠܗ̇. ܠܐ ܡܣܬܟܠܐ ܐܢܬܝ
ܕܡܚܢ̣ܩܐ ܐܢܬܝ ܠܓܒܪ̈ܐ ܕܝܠܟܝ. ܗܐ ܫܒܥܐ ܩܢ̣ܝܬ. ܘܡܢ ܚܕ ܡܢܗܘܢ ܠܐ ܝܬܪܬ
9 ܠܡܢܐ ܠܢ ܡܢܓܕܐ ܐܢܬܝ̇. ܡܛܠ ܓܒܪ̈ܐ ܕܝܠܟܝ. ܐܢ ܡܝܬܘ̣. ܗܠܟܝ ܥܡܗܘܢ. ܠܐ
ܢܚܙܐ ܠܟܝ ܒܪܐ ܐܘ ܒܪܬܐ ܠܥܠܡ
10 ܟܕ ܗܠܝܢ ܫܡ̣ܥܬ. ܐܬܬܥܝܩܬ ܣܓܝ̣. ܐܝܟܢܐ ܕܬܚܢܘܩ ܗ̣ܝ ܠܗ̇. ܘܐܡܪܬ. ܚܕܐ ܡ̇ܢ
ܐܝܬܝ ܠܐܒܐ ܕܝܠܝ. ܐܢ ܐܥܒܕ ܗܕܐ̣. ܚܣܕܐ ܠܗ ܗ̇ܘܐ. ܘܣܝܒܘܬܗ ܡܚܬܐ ܐܢܐ ܥܡ ܟܐܒܐ
ܠܫܝܘܠ
11 ܘܐܬܟܫܦܬ ܠܘܬ ܟܘܬܐ̣ ܘܐܡܪܬ. ܡܒܪܟܐ ܐܝܬܝܟ ܡܪܝܐ ܐܠܗܐ ܕܝܠܝ̣. ܘܡܒܪܟ ܫܡܐ
ܕܝܠܟ ܩܕܝܫܐ ܘܡܝܩܪܐ ܠܥܠܡܝܢ.. ܢܒܪܟܘܢܟ ܟܠܗܘܢ ܥܒ̈ܕܐ ܕܝܠܟ ܠܥܠܡܝܢ
12 ܘܗܫܐ ܡܪܝܐ̣. ܥܝ̈ܢܐ ܕܝܠܝ ܘܦܪܨܘܦܐ ܒܟ ܝܗ̇ܒܬ
13 ܐܡܪܬ ܕܬܫܪܝܢܝ ܡܢ ܐܪܥܐ. ܘܠܐ ܐܫܡܥ ܬܘܒ ܠܚܣܕܐ
14 ܐܢܬ ܝܕܥ ܐܢܬ ܡܪܝܐ̣. ܕܕܟܝܬܐ ܐܝܬܝ ܡܢ ܟܠܗ̇ ܛܡܐܘܬܐ ܐܦ ܕܓܒܪܐ
15 ܘܠܐ ܣܝ̇ܒܬ ܠܫܡܐ ܕܝܠܝ̇. ܘܠܐ ܠܫܡܗ ܕܐܒܐ ܕܝܠܝ ܒܐܪܥܐ ܕܫܒܝܬܐ. ܝܚܝܕܝܬܐ ܐܝܬܝ
ܠܐܒܐ ܕܝܠܝ. ܘܠܐ ܐܝܬ ܠܗ ܒܪܐ̇. ܐܝܟܢܐ ܕܢܪܬܝܘܗܝ. ܘܠܐ ܐܚܐ ܕܩܪܝܒ̣. ܘܠܐ ܕܐܝܬ
ܠܗ ܒܪܐ̇. ܐܝܟܢܐ ܕܐܛܪ ܐܢܐ ܠܝ ܠܗ ܠܐܢܬܬܐ. ܗܐ ܐܒܕܘ ܠܝ ܫܒܥܐ. ܡܛܠ ܡܢܐ ܠܝ ܬܘܒ
ܠܡܚܐ. ܘܐܢ ܠܐ ܫ̇ܦܪ ܠܟ ܠܡܩܛܠܢܝ̣. ܦܩܘܕ ܠܡܚܪ ܒܝ ܘܠܡܪܚܡܘ ܥܠܝ. ܘܠܐ ܬܘܒ ܐܫܡܥ
ܚܣܕܐ
16 ܘܐܫܬܡܥܬ ܨܠܘܬܐ ܕܬܪܝܗܘܢ ܩܕܡ ܬܫܒܘܚܬܐ ܕܐܠܗܐ ܪܒܐ
17 ܘܐܫܬܕܪ ܪܦܐܝܠ ܠܡܐܣܝܘ ܠܬܪܝܗܘܢ. ܠܛܘܒܝܛ̣. ܠܡܩܠܦ ܠܚܘܪ̈ܘܪܘܗܝ̣. ܘܠܣܪܐ ܗ̇ܝ
ܕܪܥܘܐܝܠ̣. ܠܡܬܠܗ̇ ܠܛܘܒܝܐ ܒܪܗ ܕܛܘܒܝܛ ܐܢܬܬܐ̣. ܘܠܡܐܣܪܗ ܠܐܣܡܘܕܐܘܣ ܫܐܕܐ ܗ̇ܘ
ܒܝ̣ܫܐ. ܡܛܠ ܕܠܛܘܒܝܐ ܡܛܐ ܗܘܐ ܠܡܐܪܬܗ̇.. ܒܗ ܒܙܒܢܐ ܟܕ ܗܦܟ ܛܘܒܝܛ ܥܠ ܠܒܝܬܐ
ܕܝܠܗ ܘܣܪܐ ܗ̇ܝ ܕܪܥܘܐܝܠ̣. ܢܚܬܬ ܡܢ ܥܠܝܬܐ ܕܝܠܗ̇

Chapter 4

1 ܒܝܘܡܐ ܗ̇ܘ̣. ܐܬܕܟܪ ܛܘܒܝܛ ܡܛܠ ܟܣܦܐ ܗ̇ܘ ܕܐܓܥܠ ܗܘܐ ܠܓܒܐܝܠ ܒܪܐܓܝܐ ܕܡܕܝ
2 ܘܐܡܪ ܗ̣ܘ ܒܗ ܐܢܐ ܫܐܠܬ ܡܘܬܐ̣. ܠܡܢܐ ܗܟܝܠ ܠܐ ܩܪܐ ܐܢܐ ܠܛܘܒܝܐ ܒܪܐ ܕܝܠܝ
ܐܝܟܢܐ ܕܠܗ ܐܚܘܐ ܩܕܡ ܕܐܡܘܬ
3 ܘܟܕ ܩܪܝܗܝ ܐܡ̣ܪ . ܒܪܝ ܐܢ ܡܐܬ ܐܢܐ ܩܒܘܪܝܢܝ. ܘܠܐ ܬܗܡܐ ܒܐܡܐ ܕܝܠܟ.
ܝܩܪܝܗ̇ ܟܠܗܘܢ ܝܘܡ̈ܬܐ ܕܚܝ̈ܝܟ. ܘܥܒ̣ܕ ܗܝ̇ ܕܫ̇ܦܪܐ ܠܗ̇ ܘܠܐ ܬܥܝܩ ܠܗ̇
4 ܐܬܕܟܪ ܒܪܝ̣. ܕܩܝ̈ܢܕܘܢܘ ܣ̈ܓܝܐܐ ܚܙܬ ܒܟ ܒܟܪܣܐ. ܡܐ ܕܡܝܬܬ ܩܒܘܪܝܗ̇ ܠܘܬܝ
ܒܚܕ ܩܒܪܐ
5 ܟܠܗܘܢ ܝܘܡ̈ܬܐ ܒܪܝ̣. ܠܐܠܗܐ ܕܝܠܢ ܡܪܝܐ̣ ܐܬܥܗܕ. ܠܐ ܬܨܒܐ ܠܡܚܛܐ ܘܠܡܥܒܪ
ܠܦܘܩܕܢܐ ܕܝܠܗ.. ܙܕܝܩܘܬܐ ܥܒ̣ܕ ܟܠܗܘܢ ܝܘܡ̈ܬܐ ܕܚܝ̈ܝܟ. ܘܠܐ ܬܐܙܠ ܒܐܘܪ̈ܚܬܐ
ܕܥܘܠܘܬܐ
6 ܡܛܠ ܕܟܕ ܥ̇ܒܕ ܐܢܬ ܫܪܪܐ̣. ܡܨܠܚ̈ܢܘܬܐ ܢܗܘ̈ܝܢ ܒܥ̈ܒܕܐ ܕܝܠܟ̣. ܘܟܠܗܘܢ ܗ̇ܢܘܢ
ܕܥܒܕܝܢ ܙܕܝܩܘܬܐ
7 ܡܢ ܗܠܝܢ ܕܐܝܬ ܠܟ̣ ܥܒ̣ܕ ܡܪܚܡܢܘܬܐ.. ܠܐ ܬܗܦܟ ܦܪܨܘܦܐ ܕܝܠܟ ܡܢ ܟܠ ܒܝ̇ܫܐ.
ܘܡܢܟ ܠܐ ܢܬܗܦܟ ܦܪܨܘܦܐ
8 ܐܝܟ ܕܠܟ ܐܝܬ ܣܘܓܐܐ̣. ܥܒ̣ܕ ܡܢܗܘܢ ܡܪܚܡܢܘܬܐ. ܐܢ ܠܟ ܩܠܝܠ ܐܝܬ̣. ܐܝܟ ܗ̇ܘ
ܕܩܠܝܠ̣ ܠܐ ܬܕܚܠ ܠܡܥܒܕ ܡܪܚܡܢܘܬܐ
9 ܣܝܡܬܐ ܓܝܪ ܣܐܡ ܐܢܬ ܠܟ ܠܝܘܡܐ ܕܐܢܢܩܐ
10 ܡܛܠ ܕܡܪܚܡܢܘܬܐ ܡܢ ܡܘܬܐ ܡܦܨܝܐ̣. ܘܠܐ ܫܒܩܐ ܠܡܥܠ ܠܚܫܘܟܐ
11 ܩܘܪܒܢܐ ܛܒܐ ܐܝܬܝܗ̇ ܡܪܚܡܢܘܬܐ̣. ܠܟܠܗܘܢ ܗ̇ܢܘܢ ܕܥܒܕܝܢ ܠܗ̇ ܩܕܡ ܡܪܝܡܐ
12 ܚܘܪ ܐܢܬ ܒܟ ܒܪܝ̣. ܡܢ ܟܠܗ̇ ܙܢܝܘܬܐ. ܘܐܢܬܬܐ ܩܕܡܐܝܬ ܣܒ̣. ܡܢ ܙܪܥܐ ܕܐܒܗ̈ܐ
ܕܝܠܟ. ܠܐ ܬܣܒ ܐܢܬܬܐ ܢܘܟܪܝܬܐ ܗ̇ܝ ܕܠܐ ܐܝܬܝܗ̇ ܡܢ ܫܪܒܬܐ ܕܐܒܐ ܕܝܠܟ. ܡܛܠ
ܕܒܢ̈ܝܐ ܕܢܒ̈ܝܐ ܐܝܬܝܢ. ܢܘܚ ܐܒܪܗܡ ܐܝܣܚܩ ܝܥܩܘܒ ܐܒ̈ܗܐ ܕܝܠܢ ܡܢ ܥܠܡ.. ܐܬܕܟܪ
ܒܪܝ̣. ܕܗ̇ܢܗܢ ܟܠܗܘܢ ܢܣܒܘ ܗܘܘ ܢܫ̈ܐ ܡܢ ܐܚ̈ܐ ܕܝܠܗܘܢ. ܘܐܬܒܪܟܘ ܒܒ̈ܢܝܐ̣.
ܘܙܪܥܐ ܕܝܠܗܘܢ ܝܪܬ ܐܪܥܐ
13 ܘܗܫܐ ܒܪܝ̣. ܐܚܒ ܠܐܚ̈ܐ ܕܝܠܟ̇. ܘܠܐ ܬܫܬ̇ܩܠ ܒܠܒܐ ܕܝܠܟ ܡܢ ܐܚ̈ܐ ܕܝܠܟ ܒܢ̈ܝܐ
ܘܒܢ̈ܬܐ ܕܥܡܐ ܕܝܠܟ. ܣܒ ܐܢܬ ܠܟ ܡܢܗܘܢ ܐܢܬܬܐ. ܡܛܠ ܕܒܡܫܩܠܘܬܐ ܐܒܕܢܐ ܘܠܐ
ܡܛܟܣܘܬܐ ܣܓܝܐܬܐ. ܘܒܠܐ ܚܫܚܘܬܐ ܒܨܝܪܘܬܐ ܘܣܢܝܩܘܬܐ ܪܒܬܐ. ܠܐ ܚܫܚܘܬܐ ܓܝܪ ܐܡܐ
ܐܝܬܝܗ̇ ܕܟܦܢܐ
14 ܐܓܪܐ ܕܟܠܒܪܢܫܐ ܗ̇ܘ ܕܐܢ ܢܦܠܘܚ ܠܘܬܟ̣ ܠܐ ܢܒܘܬ. ܐܠܐ ܦ̇ܢܐ ܠܗ ܡܚܕܐ.. ܐܢ
ܬܦܠܘܚ ܥܒܕܘܬܐ ܠܐܠܗܐ̣ ܢܬܦܢܐ ܠܟ. ܚܘܪ ܐܢܬ ܒܟ ܒܪܝ̣. ܒܟܠܗܘܢ ܥܒ̈ܕܐ ܕܝܠܟ.
ܗܘܝܬ ܪܕܐ ܐܢܬ ܒܟܠܗ ܗܘܦܟܐ ܕܝܠܟ
15 ܘܗ̇ܘܡܐ ܕܣ̇ܢܐ ܐܢܬ ܠܐ ܠܐܢܫ ܬܥܒ̣ܕ.. ܚܡܪܐ ܠܪܘܝܘܬܐ ܠܐ ܬܫܬܐ. ܘܠܐ ܬܐܙܠ
ܥܡܟ ܪܘܝܘܬܐ ܒܟܠܗ̇ ܐܘܪܚܐ ܕܝܠܟ
16 ܡܢ ܠܚܡܐ ܕܝܠܟ ܗܒ ܠܟܦ̈ܢܐ. ܘܡܢ ܢܚ̈ܬܝܟ ܠܥܪ̈ܛܠܝܐ.. ܟܠ ܡܐ ܕܐܢ ܢܐܬܪ ܠܟ
ܥܒ̣ܕ ܡܪܚܡܢܘܬܐ
17 ܐܫܘܕ ܠܠܚ̈ܡܐ ܕܝܠܟ ܥܠ ܩܒܪ̈ܐ ܕܙܕܝ̈ܩܐ. ܘܠܐ ܬܬܠ ܠܚ̈ܛܝܐ
18 ܡ̣ܠܟܐ ܡܢ ܟܠ ܥܪܝܡܐ ܒܥܝ̣. ܘܠܐ ܬܒܣܐ ܥܠ ܟܠ ܡ̣ܠܟܐ ܚܫܚܐ
19 ܘܒܟܠ ܙܒܢܐ ܒܪܟ ܠܡܪܝܐ ܐܠܗܐ̣. ܘܡܢܗ ܫܐ̣ܠ ܐܝܟܢܐ ܕܐܘܪ̈ܚܬܐ ܕܝܠܟ ܬܪ̈ܝܨܬܐ
ܢܗܘܝܢ ܘܟܠܗܘܢ ܫܒ̈ܝܠܐ ܘܚܘ̈ܫܒܐ ܕܝܠܟ ܢܨܠܚܘܢ. ܡܛܠ ܕܟܠ ܥܡܐ ܠܐ ܐܝܬ ܠܗ
ܡܚܫܒܬܐ̣. ܐܠܐ ܗ̣ܘ ܡܪܝܐ ܝܗ̇ܒ ܟܠܗܝܢ ܛܒ̈ܬܐ̇. ܘܠܗ̇ܘ ܕܐܢ ܢܨܒܐ ܡܡܟܟ ܐܝܟܢܐ
ܕܒ̇ܥܐ
20 ܘܡܚܘܐ ܐܢܐ ܠܟ̣ ܥܣܪ ܟܟܪ̈ܐ ܕܟܣܦܐ̇. ܗܠܝܢ ܕܐܓܥܠܬ ܠܓܒܐܝܠ ܗ̇ܘ ܕܓܒܪܝܐܝܠ
ܒܪ̈ܐܓܝܐ ܕܡܕܝ
21 ܘܠܐ ܬܕܚܠ ܒܪܝ̇. ܡܛܠ ܕܐܬܡܣܟܢܢ. ܐܝܬ ܗ̣ܘ ܠܟ ܣ̈ܓܝܐܬܐ. ܬܕܚܠ ܠܐܠܗܐ̇.
ܘܬܪܚܩ ܡܢ ܟܠ ܚܛܝܬܐ̇. ܘܬܥܒܕ ܗ̇ܝ ܕܫܦܝܪܐ ܩܕܡܘܗܝ

Chapter 5

1 ܘܟܕ ܦܢܝ ܛܘܒܝܐ ܐܡ̣ܪ ܠܗ. ܐܥܒܕ ܗܠܝܢ ܟܠܗܝܢ ܕܦܩܕܬܢܝ
2 ܐܠܐ ܐܝܟܢܐ ܡܨܐ ܐܢܐ ܠܡܣܒܗ ܠܟܣܦܐ̇. ܘܠܐ ܝܕܥܢܐ ܠܗ ܠܗ̇ܘ ܒܪܢܫܐ
3 ܘܝܗ̣ܒ ܠܗ ܐܫܛܪܐ ܘܐܡܪ ܠܗ. ܒܥܝ ܒܪܢܫܐ ܗ̇ܘ ܕܢܐܙܠ ܥܡܟ̣. ܘܐܬܠ ܠܗ ܐܓܪܐ ܥܕ
ܚܝ ܐܢܐ ܘܣܒ ܟܕ ܬܐܙܠ ܠܟܣܦܐ
4 ܘܐܙܠ ܠܡܒܥܐ ܒܪܢܫܐ ܘܐܫܟܚ ܠܪܐܦܐܝܠ ܗ̇ܘ ܕܐܝܬܘܗܝ ܗܘܐ ܡܠܐܟܐ ܘܠܐ ܝ̇ܕܥ ܗ̣ܘܐ
5 ܘܐܡܪ ܠܗ. ܐܢ ܡܨܐ ܐܢܐ ܥܡܟ ܠܡܐܙܠ ܠܪܐ̈ܓܝܐ ܕܡܕܝ̣. ܘܐܢ ܡܢܣܝܐ ܐܝܬܝܟ
ܒܕ̈ܘܟܝܬܐ
6 ܘܐܡܪ ܠܗ ܡܠܐܟܐ. ܐܙܠ ܐܢܐ ܥܡܟ̣. ܘܕܐܘܪܚܐ ܡܢܣܝܐ ܐܝܬܝ. ܘܠܘܬ ܓܒܐܝܠ ܐܚܐ
ܕܝܠܟܘܢ ܒܬܬ
7 ܘܐܡܪ ܠܗ ܛܘܒܝܐ. ܚܡܣܢ ܠܝ ܘܐܡܪ ܐܢܐ ܠܐܒܐ ܕܝܠܝ
8 ܘܐܡܪ ܠܗ ܙܠ ܠܐ̣ ܬܫܬܘܚܪ
9 ܘܟܕ ܥܠ ܐܡܪ ܠܐܒܘܗܝ. ܗܐ ܐܫܟܚܬ ܗ̇ܘ ܕܐܙܠ ܥܡܝ. ܗ̣ܘ ܕܝܢ ܐܡ̣ܪ. ܩܪܝ ܠܗ
ܠܘܬܝ ܐܝܟܢܐ ܕܐܫܬܘܕܥܝܘܗܝ. ܕܡܢ ܐܝܕܐ ܫܪܒܬܐ ܐܝܬܘܗܝ̣. ܘܐܢ ܡܗܝܡܢܐ ܗ̣ܘ ܠܡܐܙܠ
ܥܡܟ
10 ܘܩܪܝܗܝ ܘܥ̣ܠ ܘܫܠܡܘ ܠܚ̈ܕܕܐ
11 ܘܐܡܪ ܠܗ ܛܘܒܝܛ. ܐܚܝ̣. ܡܢ ܐܝܢܐ ܫܒܛܐ ܘܡܢ ܐܝܕܐ ܫܪܒܬܐ ܐܢܬ ܐܝܬܝܟ ܚܘܐ ܠܝ
12 ܘܐܡܪ ܠܗ. ܫܒܛܐ ܘܫܪܒܬܐ ܐܢܬ ܒܥܐ ܐܢܬ̣. ܐܘ ܐܓܝܪܐ ܗ̇ܘ ܕܐܙܠ ܥܡ ܒܪܐ ܕܝܠܟ.
ܘܐܡܪ ܠܗ ܛܘܒܝܛ. ܨܒܐ ܐܢܐ ܐܚܝ̣. ܠܡܫܬܘܕܥܘ ܠܓܢܣܐ ܕܝܠܟ̣ ܘܠܫܡܟ
13 ܗ̣ܘ ܕܝܢ ܐܡ̣ܪ. ܐܢܐ ܥܙܪܝܐ ܕܚܢܢܝܐ ܗ̇ܘ ܪܒܐ ܕܐ̈ܚܐ ܕܝܠܟ
14 ܘܐܡܪ ܠܗ. ܚܠܝܡܐ ܐܬܝܬ ܐܚܝ.. ܘܠܐ ܬܪܓܙ. ܡܛܠ ܕܒܥܝܬ ܠܫܒܛܐ ܕܝܠܟ ܘܠܫܪܒܬܐ
ܠܡܫܬܘܕܥܘ̇. ܘܐܢܬ ܐܝܬܝܟ ܐܚܐ ܕܝܠܝ ܡܢ ܕܪܐ ܕܝܐܐ ܘܛܒ. ܡܫܬܘܕܥ ܗܘܝܬ ܓܝܪ ܐܢܐ
ܠܚܢܢܝܐ ܘܠܝܬܢ ܗ̇ܢܘܢ ܒܢ̈ܝܐ ܕܫܡܥܝ ܗ̇ܘ ܪܒܐ̇. ܟܕ ܐܙܠܝܢ ܗܘܝܢ ܓܘܢܐܝܬ ܠܐܘܪܫܠܡ
ܠܡܣܓܕ̇. ܟܕ ܡܣܩܝܢ ܗܘܝܢ ܒܘܟܪ̈ܐ ܘܡܥܣܪ̈ܐ ܕܥ̈ܠܠܬܐ̇. ܘܕܠܐ ܛܥܘ ܒܛܥܝܘܬܐ ܕܐܚ̈ܐ
ܕܝܠܢ. ܡܢ ܥܩܪܐ ܛ̇ܒܐ ܐܝܬܝܟ ܐܚܝ
15 ܐܠܐ ܐܡܪ ܠܝ̣ ܡܢܐ ܐܗܘܐ ܝܗܒ ܐܢܐ ܠܟ ܐܓܪܐ. ܙܘܙܐ ܒܝܘܡܐ. ܘܗܠܝܢ ܕܙܕ̈ܩܢ ܠܟ
ܐܝܟ ܕܐܦ ܠܒܪܐ ܕܝܠܝ
16 ܘܐܘܣܦ ܠܟ ܥܠ ܐܓܪܐ̇. ܐܢ ܟܕ ܚܠܝܡܝܢ ܐܢܬܘܢ ܬܗܦܟܘܢ
17 ܘܐܨܛܒܝܘ ܗܟܢܐ. ܘܐܡܪ ܠܘܬ ܛܘܒܝܐ. ܡܛܝܒܐ ܗܘܝ ܠܘܬ ܐܘܪܚܐ. ܘܐܡܪ ܠܗ ܐܒܐ
ܕܝܠܗ. ܙܠ ܥܡ ܒܪܢܫܐ. ܐܠܗܐ ܕܝܢ ܗ̇ܘ ܕܒܫܡܝܐ ܥ̇ܡܪ̣. ܢܨܠܚ ܐܘܪܚܐ ܕܝܠܟܘܢ.
ܘܡܠܐܟܐ ܕܝܠܗ ܢܐܙܠ ܥܡܟܘܢ.. ܘܢܦܩܘ ܬܪܝܗܘܢ ܠܡܐܙܠ. ܘܟܠܒܗ ܕܛܠܝܐ ܥܡܗܘܢ
18 ܒܟ̣ܬ ܕܝܢ ܐܡܐ ܕܝܠܗ̣ ܘܐܡܪܬ ܠܘܬ ܛܘܒܝܛ. ܠܡܢܐ ܫܕܪܬ ܠܒܪܐ ܕܝܠܢ. ܠܘ ܚܘܛܪܐ
ܕܐܝܕܐ ܕܝܠܢ ܐܝܬܘܗܝ ܒܗ̇ܝ ܕܥ̇ܐܠ ܗ̣ܘܐ ܘܢ̇ܦܩ ܗ̣ܘܐ ܩܕܡܝܢ̣
19 ܟܣܦܐ ܠܟܣܦܐ ܠܐ ܢܡܛܐ̇. ܐܠܐ ܬܚܠܘܦ ܢܦܫܐ ܕܒܪܐ ܕܝܠܢ ܢܗܘܐ
20 ܐܝܟ ܓܝܪ ܕܝܗܝܒܐ ܠܢ ܡܢ ܡܪܝܐ ܠܡܐܚܐ̣. ܗܕܐ ܕܣܦܩܐ ܠܢ ܐܝܬܘܗܝ
21 ܘܐܡܪ ܠܗ̇ ܛܘܒܝܛ. ܠܐ ܡܠܬܐ ܬܗܘܐ ܠܟܝ ܚܬܝ.. ܚܠܝܡܐ ܐ̇ܬܐ. ܘܥܝ̈ܢܐ ܕܝܠܟܝ
ܚ̈ܙܝܢ ܠܗ
22 ܡܠܐܟܐ ܓܝܪ ܛܒܐ ܐܙܠ ܥܡܗ ܘܬܬܨܠܚ ܐܘܪܚܐ ܕܝܠܗ̣. ܘܢܗܦܘܟ ܟܕ ܚܠܝܡ

Chapter 6

1 ܘܫܠܝܬ ܡܢ ܕܒܟܝܐ
2 ܗ̣ܢܘܢ ܕܝܢ ܟܕ ܐܙܠܝܢ ܗܘܘ ܒܐܘܪܚܐ̣. ܐܬܘ ܒܪܡܫܐ ܥܠ ܕܩܠܬ ܢܗܪܐ̣. ܘܒܝܬܝܢ ܗܘܘ
ܬܡܢ
3 ܛܠܝܐ ܕܝܢ ܢܚ̣ܬ ܠܡܫܓܘ. ܘܫܘܪ ܢܘܢܐ ܡܢ ܢܗܪܐ̣. ܘܒܥܐ ܠܡܒܠܥܗ ܠܛܠܝܐ
4 ܡܠܐܟܐ ܕܝܢ ܐܡܪ ܠܗ. ܐܚܘܕܝܗܝ ܠܢܘܢܐ. ܘܐܚܕܗ ܠܢܘܢܐ ܗ̣ܘ ܛܠܝܐ̣. ܘܫܩܠܗ ܥܠ
ܐܪܥܐ
5 ܘܐܡܪ ܠܗ ܡܠܐܟܐ. ܨܪܝܘܗܝ ܠܢܘܢܐ̣. ܘܟܕ ܢ̇ܣܒ ܐܢܬ ܠܠܒܐ ܘܠܟܒܕܐ ܘܠܡܪܪܬܐ ܣܝܡ
ܙܗܝܪܐܝܬ
6 ܘܥܒܕ ܛܠܝܐ ܐܝܟ ܕܐܡܪ ܠܗ ܡܠܐܟܐ. ܠܢܘܢܐ ܕܝܢ ܟܕ ܛܘܝܘ̣. ܐܟܠܘ. ܘܚܙܩܝܢ ܗܘܘ
ܬܪܝܗܘܢ̣. ܥܕܡܐ ܕܩܪܒܘ ܠܐܩܒܐܛܢܣ
7 ܘܐܡܪ ܛܠܝܐ ܠܡܠܐܟܐ. ܥܙܪܝܐ ܐܚܝ̣. ܡܢܐ ܐܝܬܝܗ̇ ܟܒܕܐ ܘܠܒܐ ܘܡܪܪܬܐ ܕܢܘܢܐ
8 ܘܐܡܪ ܠܗ. ܠܒܐ ܘܟܒܕܐ ܐܢ ܐܢܫ ܡܬܬܠܙ ܡܢ ܫܐܕܐ ܐܘ ܪܘܚܐ ܒܝܫܐ̣. ܗܠܝܢ ܐܬܬܢ
ܩܕܡ ܒܪܢܫܐ ܐܘ ܐܢܬܬܐ̣. ܘܠܐ ܬܘܒ ܡܬܬܠܙ
9 ܡܪܪܬܐ ܕܝܢ ܛܘܫ ܠܒܪܢܫܐ ܗ̇ܘ ܕܐܝܬ ܠܗ ܚܘܪ̈ܘܪܐ ܒܥ̈ܝܢܘܗܝ ܘܡܬܐܣܐ
10 ܟܕ ܕܝܢ ܐܬܩܪܒܘ ܠܪܐܓܝܐ̣
11 ܐܡܪ ܡܠܐܟܐ ܠܛܠܝܐ. ܐܚܝ̣. ܝܘܡܢܐ ܒܝܬܝܢܢ ܠܘܬ ܪܥܘܐܝܠ. ܘܗ̣ܘ ܫܘܐ ܒܓܢܣܐ
ܕܝܠܟ ܐܝܬܘܗܝ. ܘܐܝܬ ܠܗ ܒܪܬܐ ܠܚܘܕܝܗ̇. ܕܫܡܗ̇ ܣܪܐ
12 ܡܛܠ ܕܠܟ ܡܛܝܐ ܝܪܬܘܬܐ ܕܝܠܗ̇. ܘܐܢܬ ܒܠܚܘܕܝܟ ܐܝܬܝܟ ܡܢ ܓܢܣܗ̇. ܘܛܠܝܬܐ
ܫܦܝܪܬܐ ܘܥܪܝܡܬܐ ܐܝܬܝܗ̇
13 ܘܗܫܐ ܫܡܥܝܢܝ ܘܐܡܠܠ ܠܐܒܐ ܕܝܠܗ̇. ܘܡܐ ܕܗܦܟܢܢ ܡܢ ܪ̈ܐܓܝܐ̣. ܢܥܒܕ ܡܫܬܘܬܐ.
ܡܛܠ ܕܝܕܥܢܐ ܠܪܥܘܐܝܠ̣. ܕܠܐ ܝܗ̇ܒ ܠܗ̇ ܠܒܪܢܫܐ ܐܟܣܢܝܐ ܐܝܟ ܢܡܘܣܐ ܕܡܘܫܐ̇. ܐܘ
ܚܐܒ ܡܘܬܐ. ܡܛܠ ܕܐܝܟ ܝܪܬܘܬܐ ܠܟ ܙܕܩܐ ܠܡܣܒ. ܐܘ ܠܟܠܒܪܢܫܐ
14 ܗܝܕܝܢ ܐܡܪ ܛܠܝܐ ܠܡܠܐܟܐ . ܥܙܪܝܐ ܐܚܝ̣. ܫܡܥܬ ܐܢܐ̣. ܕܛܠܝܬܐ ܐܬܝܗܒܬ ܠܫܒܥܐ
ܓܒܪ̈ܐ̣. ܘܟܠܗܘܢ ܟܕ ܥܒܕܘ ܫܠܡܘܬܐ ܥܡܗ̇ ܐܒܕܘ
15 ܘܗܫܐ̣. ܐܢܐ ܠܚܘܕܝ ܐܝܬܝ ܠܐܒܐ ܕܝܠܝ̣. ܘܕܚܠ ܐܢܐ ܕܠܐ ܟܕ ܐܥܘܠ ܐܡܘܬ ܐܝܟܢܐ
ܕܐܦ ܗ̇ܢܘܢ ܩܕ̈ܡܝܐ̣. ܡܛܠ ܕܫܐܕܐ ܪܚܡ ܠܗ̇. ܗ̇ܘ ܕܠܐ ܡܟܐ ܘܠܐ ܠܐܢܫ ܣܛܪ ܡܢ
ܗ̇ܢܘܢ ܕܩܪܒܝܢ ܠܘܬܗ̇. ܘܗܫܐ ܐܢܐ ܕܚܠ ܐܢܐ ܕܠܐ ܐܡܘܬ ܘܐܚܬ ܠܚ̈ܝܐ ܕܐܒܝ ܘܕܐܡܐ
ܕܝܠܝ̇. ܥܡ ܟܐܒܐ ܥܠܝ ܠܩܒܪܐ ܕܝܠܗܘܢ̣̇ ܘܒܪܐ ܐܚܪܢܐ ܠܐ ܐܝܬ ܠܗܘܢ ܗ̇ܘ ܕܢܩܒܘܪ
ܐܢܘܢ
16 ܐܡܪ ܕܝܢ ܠܗ ܗ̣ܘ ܡܠܐܟܐ. ܠܐ ܥܗܝܕ ܐܢܬ ܠܡ̈ܠܐ ܗ̈ܢܝܢ ܕܦܩܕܟ ܐܒܐ ܕܝܠܟ ܚܠܦ ܗ̇ܝ
ܕܬܣܒ ܠܟ ܐܢܬܬܐ ܡܢ ܓܢܣܐ ܕܝܠܟ̣. ܘܗܫܐ ܫܡܥܝܢܝ ܐܚܝ̇ ܡܛܠ ܗ̇ܝ ܕܠܟ ܬܗܘܐ
ܠܐܢܬܬܐ̣. ܘܕܗ̇ܘ ܫܐܕܐ ܘܠܐ ܚܕܐ ܡܠܬܐ ܬܗܘܐ ܠܟ. ܡܛܠ ܕܒܠܠܝܐ ܗܢܐ ܬܬܝܗܒ ܠܟ ܗ̣ܝ
ܠܐܢܬܬܐ
17 ܘܐܢ ܬܥܘܠ ܠܒܝܬ ܓܢܘܢܐ ܬܣܒ ܩܛܡܐ ܕܒܣ̈ܡܐ̣. ܘܬܣܝܡ ܥܠܘܗܝ ܡܢ ܠܒܗ ܘܟܒܕܗ ܕܗ̇ܘ
ܢܘܢܐ̣. ܘܬܬܢ
18 ܘܢܪܝܚ ܗ̇ܘ ܫܐܕܐ̣. ܘܢܥܪܘܩ ܘܠܐ ܢܦܢܐ ܠܥܠܡ ܕܥ̈ܠܡܐ. ܡܐ ܕܝܢ ܕܩܪܒ ܐܢܬ
ܠܘܬܗ̣̇. ܩܘܡܘ ܬܪܝܟܘܢ ܘܓܥܘ ܠܘܬ ܐܠܗܐ ܡܪܚܡܢܐ̣. ܘܢܫܘܙܒܟܘܢ ܘܢܪܚܡ ܥܠܝܟܘܢ. ܠܐ
ܗܟܝܠ ܬܕܚܠ̣. ܡܛܠ ܕܗܝ ܠܟ ܡܛܝܒܬܐ ܐܝܬܝܗ ܗܘܬ ܡܢ ܥܠܡ. ܘܡܣܒܪ ܐܢܐ ܕܠܟ ܡܢܗ̇
ܢܗܘܘܢ ܒ̈ܢܝܐ.. ܘܟܕ ܫܡܥ ܛܘܒܝܐ ܗܠܝܢ̣. ܪܚܡܗ̇. ܘܢܦܫܐ ܕܝܠܗ ܕܒܝܩܐ ܗܘܬ ܠܗ̇
ܣܓܝ

Chapter 7

1 ܘܟܕ ܐܬܘ ܠܐܩܒܐܛܢܘܣ ܘܐܬܘ ܠܒܝܬܗ ܕܪܥܘܐܝܠ. ܘܣܪܐ ܒܗ ܦܓ̣ܥܬ. ܘܚܕܝܬܗ ܘܗ̣ܘ
ܠܗ̇. ܘܐܥܠܬ ܐܢܘܢ ܠܒܝܬܐ
2 ܘܐܡܪ ܪܥܘܐܝܠ ܠܐܕܢܐ ܐܢܬܬܐ ܕܝܠܗ. ܟܡܐ ܕܡ̇ܐ ܝܢܣܩܐ ܗܢܐ̇. ܠܛܘܒܝܛ ܗ̇ܘ ܐܚܝܢܐ
ܕܝܠܝ
3 ܘܫܐܠ ܐܢܘܢ ܪܥܘܐܝܠ̣. ܡܢ ܐܝܟܐ ܐܝܬܝܟܘܢ ܐܚ̈ܝܢ. ܘܐܡܪ ܠܗ. ܡܢ ܒܢ̈ܝܐ ܕܢܦܬܠܝ
ܗ̇ܢܘܢ ܫܒ̈ܝܐ ܕܡܢ ܢܝܢܘܐ̣
4 ܘܐܡܪ ܠܗܘܢ. ܝܕܥܝܢ ܐܢܬܘܢ ܠܛܘܒܝܛ ܗ̇ܘ ܐܚܐ ܕܝܠܢ
5 ܗܢܘܢ ܕܝܢ ܐܡܪܘ ܝܕܥܝܢܢ. ܘܐܡܪ ܠܗܘܢ. ܚܠܝܡ̣. ܘܐܡܪ ܛܘܒܝܐ̣. ܐܒܐ ܕܝܠܝ
ܐܝܬܘܗܝ
6 ܘܫܘܪ ܪܥܘܐܝܠ ܘܢܫܩܗ
7 ܘܒܪܟܗ ܘܐܡܪ ܠܗ. ܐܘ ܕܒܪܢܫܐ ܝܐܝܐ ܘܛܒܐ.. ܘܟܕ ܫܡܥ ܕܛܘܒܝܛ ܐܘܒܕ
ܠܥܝܢܘ̈ܗܝ̣. ܐܬܬܥܝܩ ܘܒܟ̣ܐ
8 ܘܐܕܢܐ ܐܢܬܬܗ. ܘܣܪܐ ܒܪܬܐ ܕܝܠܗܘܢ ܒܟ̣ܬ. ܘܩܒܠ ܐܢܘܢ ܚܘܝܚܐܝܬ̣
9 ܘܕܒܚ̣ ܕܟܪܐ ܕܥܪ̈ܒܐ̣. ܘܣܡܘ ܛܥܘ̈ܡܐ ܝܬܝ̈ܪܐ. ܐܡܪ ܕܝܢ ܛܘܒܝܐ ܠܪܦܐܝܠ.
ܥܙܪܝܐ ܐܚܝ̣. ܡܠܠ ܡܛܠ ܗܠܝܢ ܕܐܡ̇ܪ ܗܘܝܬ ܒܡܪܕܝܬܐ. ܘܢܫܬܡܠܐ ܣܘܥܪܢܐ
10 ܘܐܘܫܛ ܡܠܬܐ ܠܪܥܘܐܝܠ.. ܘܐܡܪ ܪܥܘܐܝܠ ܠܘܬ ܛܘܒܝܐ. ܐܟܘܠ ܘܐܫܬܝ ܘܗܢܝܐܝܬ
ܗܘܝ. ܠܟ ܓܝܪ ܙܕܩܐ ܒܪܬܐ ܕܝܠܝ ܠܡ̇ܣܒ. ܒܪܡ̣. ܐܚܘܐ ܠܟ ܫܪܪܐ
11 ܝܗ̇ܒܬ ܒܪܬܐ ܕܝܠܝ ܠܫܒܥܐ ܓܒܪ̈ܐ. ܘܐܡܬܝ ܕܥܐܠܝܢ ܗܘܘ ܠܘܬܗ̣̇. ܡܝ̈ܬܝܢ ܗܘܘ ܒܗ
ܒܠܠܝܐ ܐܠܐ ܟܕ ܗܫܐ ܐܝܬ ܠܟ ܗܢܝܐܝܬ ܗ̣ܘܝ.. ܘܐܡܪ ܛܘܒܝܐ. ܠܐ ܛܥܡ ܐܢܐ ܘܠܐ ܡܕܡ
ܗܪܟܐ̇. ܥܕܡܐ ܕܡܩܝܡܝ̈ܢ ܐܢܬܘܢ ܘܬܩܘܡ ܠܘܬܝ.. ܘܐܡܪ ܪܥܘܐܝܠ. ܣܒܝܗ̇ ܠܟ ܡܢ ܗܫܐ
ܐܝܟ ܕܝ̣ܢܐ. ܐܢܬ ܕܝܢ ܐܚܐ ܐܝܬܝܟ ܕܝܠܗ̇. ܘܗ̣ܝ ܠܟ ܐܝܬܝܗ̇. ܐܠܗܐ ܕܝܢ ܗ̇ܘ
ܡܪܚܡܢܐ̣. ܢܨܠܚ ܠܟܘܢ ܫܦܝܪ̈ܬܐ
12 ܘܩ̣ܪܐ ܠܣܪܐ ܒܪܬܐ ܕܝܠܗ̣. ܘܟܕ ܐܚܕܗ̇ ܒܐܝܕܗ̇ ܐܫܠܡܗ̇ ܠܛܘܒܝܐ ܐܢܬܬܐ̣ ܘܐܡ̣ܪ.
ܗܐ ܐܝܟ ܢܡܘܣܐ ܕܡܘܫܐ ܣܒܝܗ̇. ܘܐܘܒܠܝܗ̇ ܠܘܬ ܐܒܐ ܕܝܠܟ. ܘܒ̇ܪܟ ܐܢܘܢ
13 ܘܩ̣̇ܪܐ ܠܐܕܢܐ ܐܢܬܬܐ ܕܝܠܗ̣. ܘܟܕ ܢܣܒ ܟܬܒܐ̣. ܟܬܒܘ ܡܟܬܒܢܘܬܐ ܘܚ̇ܬܡܘ̣.
ܘܝܗ̣ܒ ܠܗ̇ ܠܗ ܐܢܬܬܐ ܐܝܟ ܕܝ̣ܢܐ ܕܥܠܡܐ
14 ܡܢ ܗܝܕܝܢ ܫܪܝ ܠܡܐܟܠ
15 ܘܩ̣ܪܐ ܪܥܘܐܝܠ ܠܐܕܢܐ ܐܢܬܬܐ ܕܝܠܗ ܘܐܡܪ ܠܗ̇. ܚܬܝ̣. ܛܝ̇ܒܝ ܐܚܪܢܐ ܬܘܢܐ
ܘܐܥܠܝܗ̇
16 ܘܥܒ̣ܕܬ ܐܝܟ ܕܐܡ̣ܪ ܘܐܥܠܬܗ̇ ܠܬܡܢ. ܘܒܟ̣ܬ.. ܘܩܒ̣ܠܬ ܕܡ̈ܥܐ ܕܝܠܗ̣̇ ܘܐܡܪܬ
ܠܗ̇
17 ܐܬܠܒܒܝ ܒܪܬܝ.. ܡܪܝܐ ܕܫܡܝܐ ܘܕܐܪܥܐ̣. ܢܬܠ ܠܟܝ ܛܝܒܘܬܐ ܚܠܦ ܥܩܬܐ ܕܝܠܟܝ
ܗܕܐ. ܐܬܠܒܒܝ ܒܪܬܝ

Chapter 8

1 ܟܕ ܕܝܢ ܫܠܡܘ ܠܡܚܫܡܘ̣. ܐܥܠܘܗܝ ܠܛܘܒܝܐ ܠܘܬܗ̇
2 ܗ̇ܘ ܕܝܢ ܟܕ ܐܙ̇ܠ ܗ̣ܘܐ̣. ܐܬܥܗܕ ܠܡ̈ܠܐ ܕܪܦܐܝܠ.. ܘܢܣ̣ܒ ܠܩܛܡܐ ܕܒܣ̈ܡܐ ܘܣܡ
ܥܠܘܗܝ ܠܒܗ ܕܗ̇ܘ ܢܘܢܐ ܘܟܒܕܐ̣. ܘܐܬܬܢ
3 ܟܕ ܕܝܢ ܐܪܝܚܗ ܗ̇ܘ ܫܐܕܐ ܠܪܝܚܐ̣. ܥܪܩ ܠܥ̈ܠܝܐ ܕܡܨܪܝܢ. ܘܐܣܪܗ ܡܠܐܟܐ
4 ܟܕ ܕܝܢ ܐܬܚܒܫܘ ܬܪܝܗܘܢ. ܩܡ ܛܘܒܝܐ ܡܢ ܥܪܣ̣ܐ ܘܐܡ̣ܪ. ܩܘܡ ܚܬܝ ܘܢܨܠܐ.
ܐܝܟܢܐ ܕܥܠܝܢ ܢܪܚܡ ܡܪܝܐ̣
5 ܘܫ̇ܪܝ ܛܘܒܝܐ ܠܡܐܡܪ. ܡܒܪܟܐ ܐܝܬܝܟ ܐܠܗܐ ܕܐܒ̈ܗܐ ܕܝܠܢ̣. ܘܡܒܪܟܐ ܗ̣ܘ ܫܡܐ
ܕܝܠܟ ܩܕܝܫܐ ܘܡܫܒܚܐ ܠܥܠܡ. ܢܒܪܟܘܢܟ ܫܡܝܐ ܘܟܠܗ̇ ܒܪܝܬܐ ܕܝܠܟ̣
6 ܐܢܬ ܥܒ̣ܕܬ ܠܐܕܡ̇. ܘܝܗܒܬ ܡܥܕܪܢܐ ܠܚܘܐ ܣܡܟܐ ܐܢܬܬܐ ܕܝܠܗ. ܡܢ ܗܠܝܢ ܗ̣ܘܐ
ܙܪܥܐ ܕܒܢ̈ܝܢܫܐ. ܐܢܬ ܐܡܪܬ̇. ܕܠܐ ܫܦܝܪܐ ܕܢܗܘܐ ܐܝܬܘܗܝ ܒܪܢܫܐ ܒܠܚܘܕܘܗܝ ܢܥܒܕ
ܠܗ ܡܥܕܪܢܐ ܕܕ̇ܡܐ ܠܗ
7 ܘܗܫܐ ܡܪܝܐ ܠܘ ܡܛܠ ܙܢܝܘܬܐ ܐܢܐ ܢܣܒ ܐܢܐ ܠܚܬܐ ܕܝܠܝ ܗܕܐ. ܐܠܐ ܒܫܪܪܐ. ܦܩܘܕ
ܕܐܬ̣ܚܢܢ. ܘܥܡܗ̇ ܐܣܐܒ
8 ܘܐܡ̣ܪܬ ܥܡܗ ܐܡܝܢ
9 ܘܕܡܟܘ ܬܪܝܗܘܢ ܗ̇ܘ ܠܠܝܐ.. ܘܟܕ ܩܡ ܪܥܘܐܝܠ̣. ܐܙܠ ܘܚ̣ܦܪ ܩܒܪܐ
10 ܟܕ ܐܡ̇ܪ. ܕܠܡܐ ܐܦ ܗܢܐ ܡܐ̇ܬ
11 ܘܐܬ̣ܐ ܪܥܘܐܝܠ ܠܒܝܬܗ̣
12 ܘܐܡ̣ܪ ܠܐܕܢܐ ܐܢܬܬܐ ܕܝܠܗ. ܫܕܪܝ ܚܕܐ ܡܢ ܐܡܗ̈ܬܐ̣. ܘܬܚܙܐ ܐܢ ܚܝ. ܐܢܕܝܢ
ܠܐ̣. ܕܢܩܒܪܝܘܗܝ ܘܠܐ ܐܢܫ ܢܕܥ
13 ܘܥ̣ܠܬ ܗ̇ܝ ܐܡܬܐ ܟܕ ܦܬܚܬ ܬܪܥܐ̣. ܘܐܫܟܚܬ ܠܬܪܝܗܘܢ ܕܕܡܝܟܝܢ
14 ܟܕ ܢܦ̣ܩܬ ܕܝܢ̣. ܐܘܕܥܬ ܐܢܘܢ ܕܚܝ
15 ܘܒ̇ܪܟ ܠܐܠܗܐ ܪܥܘܐܝܠ ܟܕ ܐܡ̇ܪ. ܡܒܪܟܐ ܐܢܬ ܐܠܗܐ̣. ܒܟܠ ܒܘܪܟܬܐ ܕܟܝܬܐ
ܘܩܕܝܫܬܐ. ܢܒܪܟܘܢܟ ܩܕ̈ܝܫܐ ܕܝܠܟ. ܟܠܗܝܢ ܒܪ̈ܝܬܐ ܕܝܠܟ. ܟܠܗܘܢ ܡ̈ܠܐܟܐ ܘܓܒܝ̈ܐ
ܕܝܠܟ. ܢܒܪܟܘܢܟ ܟܠܗܘܢ ܥ̈ܠܡܐ
16 ܡܒܪܟܐ ܐܝܬܝܟ ܡܛܠ ܕܚܕܝܬܢܝ. ܘܠܐ ܗ̣ܘܐ ܠܝ ܐܝܟܢܐ ܕܡ̇ܣܒܪ ܗܘܝܬ. ܐܠܐ ܐܝܟ
ܪ̈ܚ̣ܡܐ ܕܝܠܟ ܣܓ̈ܝܐܐ ܥܒܕܬ ܥܡܢ
17 ܡܒܪܟܐ ܐܝܬܝܟ ܡܛܠ ܕܪܚܡܬ ܥܠ ܬܪܝܢ ܝܚ̈ܝܕܝܐ. ܥܒ̣ܕ ܠܗܘܢ ܡܪܢ ܪ̈ܚܡܐ. ܫܡ̇ܠܐ
ܚܝ̇ܐ ܕܝܠܗܘܢ ܒܚܘܠܡܢܐ̣ ܥܡ ܚܕܘܬܐ ܘܪ̈ܚ̣ܡܐ
18 ܦܩ̣ܕ ܕܝܢ ܠܒܢ̈ܝ ܒܝܬܐ ܠܡܛܡܪܗ ܠܩܒܪܐ
19 ܘܥܒ̣ܕ ܠܗܘܢ ܡܫܬܘܬܐ̣. ܕܝܘ̈ܡܬܐ ܐܪܒܬܥܣܪ
20 ܘܐܡ̣ܪ ܪܥܘܐܝܠ ܩܕܡ ܕܢܫܠܡܘܢ ܝܘܡ̈ܬܐ ܕܡܫܬܘܬܐ ܒܡܘ̈ܡܬܐ̣. ܕܠܐ ܢܦܘܩ̇. ܐܠܐ ܐܢ
ܐܬܡ̇ܠܝܘ ܐܪܒܬܥܣܪ ܝܘܡ̈ܬܐ ܕܡܫܬܘܬܐ
21 ܘܗܝ̇ܕܝܢ ܟܕ ܢܣ̇ܒ ܦܠܓܐ ܕܗܠܝܢ ܕܐܝܬ ܗܘ̈ܝ ܠܗ̣. ܢܐܙܠ ܥܡ ܚܘܠܡܢܐ ܠܘܬ ܐܒܘܗܝ.
ܘܗܠܝܢ ܕܫܪܟܐ̣. ܡܐ ܕܡܝܬܬ ܐܢܐ ܘܐܢܬܬܐ ܕܝܠܝ

Chapter 9

1 ܘܩ̣ܪܐ ܛܘܒܝܐ ܠܪܦܐܝܠ ܘܐܡܪ ܠܗ
2 ܥܙܪܝܐ ܐܚܝ̣. ܣܒ ܥܡܟ ܥܒ̣ܕܐ ܘܬܪܝܢ ܓܡ̈ܠܐ. ܘܙܠ ܠܪܐ̈ܓܝܐ ܕܡܕܝ ܠܘܬ ܓܒܐܝܠ
ܠܡܝܬܝܘ ܠܗ̇ܘ ܟܣܦܐ. ܘܠܗ ܐܝܬܝ̇ ܠܡܫܬܘܬܐ
3 ܡܛܠ ܕܐܝܡܐ ܪܥܘܐܝܠ̣. ܕܠܐ ܐܦܘܩ ܐܢܐ
4 ܘܐܒܝ ܡܢܐ ܠܝܘ̈ܡܬܐ. ܘܐܢ ܡܫܬܘܚܪ ܐܢܐ̣. ܪܘܪܒܐܝܬ ܟܐܒ ܠܗ
5 ܘܐܙܠ ܪܦܐܝܠ ܠܘܬ ܓܒܐܝܠ̣. ܘܝܗ̣ܒ ܠܗ ܗ̇ܘ ܐܫܛܪܐ. ܗ̇ܘ ܕܝܢ ܐܦܩ ܠܐܘܪܢܩܐ
ܒܛܒ̈ܥܝܗܝܢ̣. ܘܝܗܒ ܠܗ
6 ܘܩ̇ܕܡܘ ܓܘܢܐܝܬ ܘܐܬܘ ܠܡܫܬܘܬܐ. ܘܒ̇ܪܟ ܓܒܐܝܠ ܠܛܘܒܝܐ ܘܠܐܢܬܬܐ ܕܝܠܗ

Chapter 10

1 ܘܛܘܒܝܛ ܗ̇ܘ ܐܒܐ ܕܝܠܗ̣. ܡܚܫܒ ܗ̣ܘܐ ܟܠ ܝܘܡܐ.. ܘܟܕ ܐܬܡܠܝܘ ܝܘܡ̈ܬܐ
ܕܡܪܕܝܬܐ ܘܠܐ ܐܬ̇ܐ ܗܘܐ
2 ܐܡ̣ܪ̣. ܕܠܡܐ ܡܝܬ ܓܒܐܝܠ ܘܠܐ ܐܢܫ ܝܗ̇ܒ ܠܗ ܗ̇ܘ ܟܣܦܐ
3 ܘܡܬܬܥܝܩ ܗܘܐ ܣܓܝ
4 ܐܡܪܐ ܠܗ ܕܝܢ ܐܢܬܬܗ. ܐܒ̇ܕ ܗ̇ܘ ܛܠܝܐ ܡܛܠ ܕܡܫܬܘܚܪ . ܘܫܪܝܬ ܐ̇ܠܝܐ ܠܗ ܘܐܡܪܐ
5 ܐܘ ܐ ܕ . ܡܛܠ ܕܫܒܩܬܟ ܢܘܗ̇ܪܐ ܕܥ̈ܝܢܐ ܕܝܠܢ
6 ܘܛܘܒܝܛ ܐܡ̇ܪ ܠܗ̇. ܫܬܘܩܝ. ܠܐ ܬܗܘܐ ܠܟܝ ܡܠܬܐ. ܚܠܝܡ ܗ̣ܘ
7 ܘܐܡܪܬ ܠܗ. ܫܬܘܩ. ܠܐ ܬܛܥܝܢܝ. ܐܒܝܕ ܒܪܐ ܕܝܠܝ ܘܐܙܠܐ ܗܘܬ ܟܠ ܝܘܡܐ ܠܐܘܪܚܐ
ܠܒ̇ܪ. ܒܗ̇ܝ ܕܐ̣ܙܠ. ܘܒܐܝܡܡܐ ܠܚܡܐ ܠܐ ܐܟܠܐ ܗܘܬ. ܒܠܝܠܘ̈ܬܐ ܕܝܢ ܠܐ ܫܠܝܐ ܗܘܬ
ܕܐ̇ܠܝܐ ܠܛܘܒܝܐ ܒܪܐ ܕܝܠܗ̇. ܥܕܡܐ ܕܐܫ̇ܬܠܡܘ ܐܪܒܬܥܣܪ ܝܘܡ̈ܬܐ ܕܡܫܬܘܬܐ. ܗܠܝܢ
ܕܝܡܐ ܗܘܬ ܪܥܘܐܝܠ ܕܢܥܒ̣ܕ ܬܡܢ. ܐܡܪ ܕܝܢ ܛܘܒܝܐ ܠܪܥܘܐܝܠ. ܫܕܪܝܢܝ̣. ܡܛܠ ܕܐܒܝ
ܘܐܡܐ ܕܝܠܝ̣. ܠܐ ܬܘܒ ܡܣ̇ܒܪܝܢ ܠܡܚܙܝܢܝ
8 ܐܡ̣ܪ ܕܝܢ ܠܗ ܚܡܘܗܝ. ܩܘܐ ܠܘܬܝ̣. ܘܐܢܐ ܐܫܕܪ ܠܘܬ ܐܒܐ ܕܝܠܟ̣. ܘܢܘܕܥܘܢ ܠܗ
ܗܠܝܢ ܕܡܛܠܬܟ
9 ܘܛܘܒܝܐ ܐܡ̣ܪ ܠܐ. ܐܠܐ ܫܕܪܝܢܝ ܠܘܬ ܐܒܐ ܕܝܠܝ
10 ܟܕ ܩܡ ܕܝܢ ܪܥܘܐܝܠ ܝܗܒ ܠܗ ܠܣܪܐ ܒܪܬܐ ܕܝܠܗ̣. ܘܦܠܓܐ ܕܗܠܝܢ ܕܐܝܬ ܗܘܐ ܠܗ.
ܦܓܪ̈ܐ ܘܒܥܝܪ̈ܐ ܘܟܣܦܐ
11 ܘܟܕ ܒܪܟ ܐܢܘܢ ܫܕܪ ܐܢܘܢ ܟܕ ܐܡ̇ܪ. ܢܨܠܚ ܠܟܘܢ ܒܢ̈ܝ ܡܪܝܐ ܕܫܡܝܐ̣ ܩܕܡ ܕܐܡܘܬ
12 ܘܐܡܪ ܠܒܪܬܐ ܕܝܠܗ. ܝܩܪ ܠܚܡ̈ܗܐ ܕܝܠܟܝ. ܗ̣ܢܘܢ ܗܫܐ̇. ܐܒ̈ܗܐ ܕܝܠܟܝ
ܐܝܬܝܗܘܢ. ܐܫܡܥ ܠܟܝ ܫܡܥܐ ܛ̇ܒܐ. ܘܢܫܩܗ̇. ܘܐܕܢܐ ܐܡܪܬ ܠܘܬ ܛܘܒܝܐ. ܐܚܝ
ܚܒܝܒܐ̣. ܢܘܒܠܟ ܡܪܝܐ ܕܫܡܝܐ̣. ܘܢܬܠ ܠܝ ܠܡܚܙܐ ܠܟ ܒܢ̈ܝܐ ܡܢ ܣܪܐ ܒܪܬܐ ܕܝܠܝ̣.
ܐܝܟܢܐ ܕܐܚܕܐ ܩܕܡ ܡܪܝܐ. ܘܗܐ ܡܓܥܠܐ ܐܢܐ ܠܟ ܒܪܬܐ ܕܝܠܝ̣. ܒܓܘܥܠܢܐ. ܠܐ ܬܥܝܩ
ܠܗ̇

Chapter 11

1 ܒܬܪ ܗܠܝܢ̣. ܐܙ̇ܠ ܗܘܐ ܛܘܒܝܐ ܟܕ ܡܒܪܟ ܠܐܠܗܐ̇. ܡܛܠ ܕܐܨܠܚ ܐܘܪܚܐ ܕܝܠܗ.
ܘܡܒܪܟ ܗܘܐ ܠܪܥܘܐܝܠ ܘܠܐܕܢܐ ܐܢܬܬܐ ܕܝܠܗ. ܘܐܙܠܝܢ ܗܘܘ ܥܕܡܐ ܕܢܩܪܒܘܢ ܠܢܝܢܘܐ
2 ܘܐܡܪ ܪܦܐܝܠ ܠܘܬ ܛܘܒܝܐ. ܠܐ ܝܕ̇ܥ ܐܢܬ ܐܚܝ ܐܝܟܢܐ ܫܒܩܬ ܠܐܒܐ ܕܝܠܟ̣
3 ܢܪܗܛ ܩܕܡ ܐܢܬܬܐ ܕܝܠܟ ܘܢܛܝܒ ܒܝܬܐ
4 ܣ̣ܒ ܕܝܢ ܡܚܕܐ ܠܡܪܪܬܐ ܕܗ̇ܘ ܢܘܢܐ̣. ܘܐܙܠܘ̣. ܘܗ̇ܘ ܟܠܒܐ ܒܬܪܗܘܢ
5 ܘܚܢܢܐ ܝܬܝܒܐ ܗܘܬ ܟܕ ܚܝܪܐ ܒܐܘܪܚܐ ܠܒܪܐ ܕܝܠܗ̇
6 ܘܐܣܬܟܠܬܗ ܟܕ ܐ̇ܬܐ̣. ܘܐܡܪܬ ܠܐܒܐ ܕܝܠܗ. ܗܐ ܒܪܐ ܕܝܠܟ ܐܬ̇ܐ̣. ܘܒܪܢܫܐ ܗ̇ܘ
ܕܐ̣ܙܠ ܥܡܗ
7 ܘܪܦܐܝܠ ܐܡ̣ܪ. ܝ̇ܕܥܢܐ ܛܘܒܝܐ ܝܕܥܢܐ ܕܦ̇ܬܚ ܥܝܢ̈ܘܗܝ ܐܒܐ ܕܝܠܟ
8 ܐܢܬ ܗܟܝܠ ܛܘܫܝܗ̇ ܠܡܪܪܬܐ ܒܥ̈ܝܢܐ ܕܝܠܗ̣. ܘܟܕ ܢܬܢܟܬ ܢܫܘܦ ܘܢܫ̣ܕܐ ܠܚܘܪ̈ܘܪܐ
ܘܢܚܙܝܟ
9 ܘܟܕ ܪܗ̣ܛܬ ܚܢܢܐ̣. ܢܦ̣ܠܬ ܥܠ ܨܘܪܐ ܕܒܪܐ ܕܝܠܗ̣̇. ܘܐܡ̣ܪܬ ܠܗ. ܕܚܙܝܬܟ
ܒܪܝ̣. ܡܢ ܗܫܐ ܐܡܘܬ. ܘܒܟܘ ܬܪܝܗܘܢ
10 ܘܛܘܒܝܛ ܐ̇ܬܐ ܗ̣ܘܐ ܘܡ̇ܬܬܩ̇ܠ. ܒܪܗ ܕܝܢ ܪܗܛ ܠܘܬܗ
11 ܘܐܚܕܗ ܠܐܒܐ ܕܝܠܗ̣. ܘܒܕܪܗ ܠܡܪܪܬܐ ܒܥ̈ܝܢܐ ܕܐܒܐ ܕܝܠܗ ܟܕ ܐܡ̇ܪ. ܐܬܠܒܒ ܐܒܝ
12 ܟܕ ܕܝܢ ܐܬܢ̈ܟܬܝܢ̣. ܫܦ ܗ̣ܘܐ ܠܥ̈ܝܢܐ ܕܝܠܗ̣
13 ܘܐܬܩܠܦܘ ܡܢ ܬܠܝ̈ܦܐ ܕܥܝ̈ܢܘܗܝ ܗܠܝܢ ܚܘܪ̈ܘܪܐ. ܘܟܕ ܚ̣ܙܐ ܠܒܪܐ ܕܝܠܗ̣. ܢܦܠ
ܥܠ ܨܘܪܗ̣
14 ܘܒܟ̣ܐ ܘܐܡ̣ܪ. ܡܒܪܟܐ ܐܝܬܝܟ ܐܠܗܐ̣. ܘܡܒܪܟܐ ܗ̣ܘ ܫܡܐ ܕܝܠܟ ܠܥܠܡܝܢ. ܘܡܒܪܟܐ
ܟܠܗܘܢ ܡܠܐ̈ܟܐ ܩܕ̈ܝܫܐ ܕܝܠܟ
15 ܡܛܠ ܕܢܓܕܬܢܝ ܘܪܚܡܬ ܥܠܝ. ܗܐ ܚܙܐ ܐܢܐ ܠܛܘܒܝܐ ܒܪܐ ܕܝܠܝ. ܘܥܠ ܒܪܐ ܕܝܠܗ ܟܕ
ܚ̇ܕܐ̣. ܘܐܘܕܥ ܠܐܒܘܗܝ ܪܘܪ̈ܒܬܐ̇. ܗܢܝܢ ܕܗ̈ܘܝ ܠܗ ܒܡܕܝ̣
16 ܘܢܦܩ̣ ܛܘܒܝܛ ܠܐܘܪܥܐ ܕܟܠܬܐ ܕܝܠܗ ܟܕ ܚ̇ܕܐ ܘܡܒܪܟ ܠܐܠܗܐ. ܠܘܬ ܬܪܥܐ ܕܢܝܢܘܐ.
ܘܬܡܗܘ ܗ̇ܢܘܢ ܕܚܙܝܢ ܗܘܘ ܠܗ ܕܐ̇ܙܠ. ܡܛܘܠ ܕܚ̣ܙܐ̣
17 ܘܛܘܒܝܐ ܡܘܕܐ ܗ̣ܘܐ ܩܕܡܘܗܝ ܕܐܬܪܚܡ ܥܠܝܗܘܢ ܐܠܗܐ.. ܘܟܕ ܩ̣ܪܒ ܛܘܒܝܛ ܠܣܪܐ
ܟܠܬܐ ܕܝܠܗ̣. ܒܪܟܗ̇ ܟܕ ܐܡ̇ܪ̣. ܐܬ̣ܝܬܝ ܟܕ ܚܠܝܡܐ ܒܪܬܝ̈. ܡܒܪܟܐ ܗ̣ܘ ܐܠܗܐ ܗ̇ܘ
ܕܐܝܬܝܟܝ ܠܘܬܢ̣. ܘܐܒܐ ܕܝܠܟܝ. ܘܗܘܬ ܚܕܘܬܐ ܠܟܠܗܘܢ ܗ̇ܢܘܢ ܕܒܢܝܢܘܐ ܐܚ̈ܐ ܕܝܠܗܘܢ
18 ܘܐܬܐ ܐܚܝܚܘܪ ܘܢܒܘܣ ܗ̇ܘ ܕܡܢ ܐܚ̈ܐ ܕܝܠܗ̣
19 ܘܗܘܬ ܡܫܬܘܬܐ ܠܛܘܒܝܐ ܥܡ ܚܕܘܬܐ ܫܒܥܐ ܝܘܡ̈ܬܐ

Chapter 12

1 ܘܩ̣ܪܐ ܛܘܒܝܛ ܠܛܘܒܝܐ ܒܪܐ ܕܝܠܗ ܘܐܡ̣ܪ ܠܗ. ܚܙܝ ܒܪܝ ܐܓܪܗ ܕܒܪܢܫܐ ܗ̇ܘ ܕܥܕܪ
ܥܡܟ. ܘܠܡܘܣܦܘ ܠܗ ܙ̇ܕܩ
2 ܘܐܡ̣ܪ. ܐܒܝ̣. ܠܐ ܚܣܪ ܐܢܐ ܕܝܗܒ ܐܢܐ ܠܗ ܦܠܓܐ ܕܗܠܢ ܕܐܝܬܝܬ̇
3 ܡܛܠ ܕܐܝܬܝܢܝ ܠܟ ܚܠܝܡܐ̇. ܘܠܐܢܬܬܐ ܕܝܠܝ ܐܢܝܚ̇. ܘܠܟܣܦܐ ܠܝ ܐܝܬܝ ܘܠܟ ܒܗ̇
ܒܕܡܘܬܐ ܐܚܠܡ
4 ܘܐܡ̣ܪ ܠܗ ܣܒܐ. ܙܕ̇ܩ ܠܗ
5 ܘܩܪܝܗܝ ܠܡܠܐܟܐ ܘܐܡܪ ܠܗ. ܣ̣ܒ ܦܠܓܐ ܕܟܠܗܝܢ ܗܠܝܢ ܕܐܝܬܝܬ
6 ܗܝܕܝܢ ܗ̣ܘ ܡܠܐܟܐ ܟܕ ܩ̣ܪܐ ܠܬܪܝܗܘܢ ܡܛܫܝܐܝܬ ܐܡܪ ܠܗܘܢ. ܒܪܟܘ ܠܐܠܗܐ̣. ܘܠܗ
ܐܘܕܘ ܩܕܡ ܟܠܗܘܢ ܗܢ̇ܘܢ ܕܚܝܝܢ̇. ܡܛܠ ܗܢܝܢ ܕܥܒ̣ܕ ܥܡܟܘܢ. ܛܒܐ ܗ̣ܝ. ܠܡܒܪܟܘ
ܠܐܠܗܐ̇. ܘܠܡܪܡܪܡܘ ܫܡܐ ܕܝܠܗ̇. ܟܕ ܠܡ̈ܠܐ ܕܥ̈ܒܕܐ ܕܐܠܗܐ ܡܝܩܪܐܝܬ ܡܚܘܝܢ
ܐܢܬܘܢ. ܘܠܐ ܬܡ̇ܐܢܘܢ ܠܡܘܕܝܘ ܠܗ
7 ܪܙܐ ܕܡ̇ܠܟܐ ܫܦܝܪܐ ܗ̣ܝ ܠܡܛܫܝܘ. ܠܥ̇ܒ̈ܕܐ ܕܝܢ ܕܐܠܗܐ ܠܡܘܕܥܘ ܡܫܒܚܐܝܬ. ܛܒܬܐ
ܥܒܕܘ ܘܒܝ̣ܫܬܐ ܠܐ ܡܫܟܚܐ ܠܟܘܢ
8 ܛܒܐ ܗ̣ܝ ܨܠܘܬܐ̣. ܥܡ ܨܘܡܐ ܘܡܪܚܡܢܘܬܐ ܘܙܕܝܩܘܬܐ. ܛܒ ܗ̣ܘ ܩܠܝܠ ܥܡ
ܙܕܝܩܘܬܐ̣̣. ܐܘ ܣܓܝ ܥܡ ܥܘܠܘܬܐ. ܫܦܝܪܐ ܗ̣ܝ ܠܡܥܒܕ ܡܪܚܡܢܘܬܐ̣. ܐܘ ܕܢܣܝܡ
ܒܣ̈ܝܡܬܐ ܕܗܒܐ
9 ܡܪܚܡܢܘܬܐ ܡܢ ܡܘܬܐ ܡܦܨܝܐ̣. ܘܗ̣ܝ ܡܕܟܝܐ ܟܠ ܚܛܝܬܐ ܗ̇ܢܘܢ ܕܥܒܕܝܢ ܡܪܚܡܢܘܬܐ
ܘܙܕܝܩܘܬܐ ܢܣܒܥܘܢ ܚ̈ܝܐ
10 ܗ̇ܢܘܢ ܕܝܢ ܕܚ̇ܛܝܢ̣. ܡܩܪ̈ܒܢܐ ܐܝܬܝܗܘܢ ܕܚ̈ܝܐ ܕܝܠܗܘܢ
11 ܠܐ ܐܛܫܐ ܡܢܟܘܢ ܟܠ ܡܠܬܐ. ܐܡܪܬ ܗܟܝܠ ܕܪܐܙܐ ܕܡ̇ܠܟܐ ܠܡܛܫܝܘ ܫܦܝܪܐ ܗ̣ܝ.
ܠܥ̇ܒ̈ܕܐ ܕܝܢ ܕܐܠܗܐ ܠܡܘܕܥܘ ܡܫܒܚܐܝܬ
12 ܘܗܫܐ ܟܕ ܨܠܝܬ ܐܢܬ ܘܟܠܬܐ ܕܝܠܟ ܣܪܐ̣. ܐܢܐ ܐܥܠܬ ܠܕܘܟܪܢܐ ܕܨܠܘܬܐ ܕܝܠܟܘܢ ܩܕܡ
ܩܕܝܫܐ. ܘܟܕ ܩ̇ܒܪ ܗܘܝܬ ܠܗ̇ܢܘܢ ܡܝ̈ܬܐ̣. ܗ̣ܘ ܗܟܘܬ ܩܪܝܒ ܗܘܝܬ ܠܘܬܟ
13 ܘܟܕ ܠܐ ܐܡܐܢܬ ܠܡܩܡ ܘܠܫܒܘܩ ܠܫܪܘܬܐ ܕܝܠܟ ܐܝܟܢܐ ܕܟܕ ܐ̇ܙܠ ܐܢܬ ܬܥܦܐ ܠܗ̇ܘ
ܡܝܬܐ ܠܐ ܛܥܬܢܝ ܟܕ ܥ̇ܒܕ ܗܘܝܬ ܛܒ̈ܬܐ ܐܠܐ ܥܡܟ ܐܝܬܝ ܗܘܝܬ
14 ܘܗܫܐ ܫܕܪܢܝ ܐܠܗܐ ܠܡܐܣܝܘ ܠܟ̣. ܘܠܟܠܬܐ ܕܝܠܟ ܣܪܐ
15 ܐܢܐ ܐܝܬܝ ܪܦܐܝܠ ܚܕ ܡܢ ܗܠܝܢ ܫܒܥܐ ܡ̈ܠܐܟܐ ܩܕ̈ܝܫܐ̇. ܗ̇ܢܘܢ ܕܡܣܩܝܢ ܘܥܐܠܝܢ
ܩܕܡ ܬܫܒܘܚܬܗ ܕܩܕܝܫܐ
16 ܘܐܫܬܓܫܘ ܬܪܝܗܘܢ. ܘܢܦܠܘ ܥܠ ܦܪܨܘܦܐ ܡܛܠ ܕܕܚܠܘ
17 ܘܐܡܪ ܠܗܘܢ ܠܐ ܬܕܚܠܘܢ̣. ܫܝܢܐ ܠܟܘܢ ܢܗܘܐ. ܠܐܠܗܐ ܕܝܢ ܒܪܟܘ ܠܥܠܡ
18 ܡܛܠ ܕܠܘ ܒܛܝܒܘܬܐ ܕܝܠܝ̣. ܐܠܐ ܒܨܒܝܢܐ ܕܐܠܗܐ ܕܝܠܢ ܐ̇ܬܝܬ. ܡܢ ܗܪܟܐ̣.
ܒܪܟܘܢܝܗܝ ܠܥܠܡ
19 ܟܠܗܘܢ ܝܘܡ̈ܬܐ ܗ̇ܢܘܢ ܕܡܬܚܙܐ ܗܘܝܬ ܠܟܘܢ̣. ܘܠܐ ܐܟܠܬ ܘܠܐ ܐܫܬܝܬ. ܐܠܐ ܚܙܘܐ
ܐܢܬܘܢ ܚܙܝܢ ܗܘܝܬܘܢ
20 ܘܗܫܐ ܐܘܕܘ ܠܐܠܗܐ. ܡܛܠ ܕܣ̇ܠܩ ܐܢܐ ܠܘܬ ܗ̇ܘ ܕܫܕܪܢܝ. ܘܟܬܘܒܘ ܟܠܗܝܢ ܗܠܝܢ
ܕܐܫܬܡܠܝܝܢ ܒܟܬܒܐ
21 ܘܩܡܘ ܘܠܐ ܚܙܐܘܗܝ. ܘܡܘܕܝܢ ܗܘܘ ܥܒ̈ܕܐ ܗܠܝܢ ܪܘܪ̈ܒܐ ܘܬܡ̈ܝܗܐ ܕܝܠܗ ܘܕܐܬܚܙܝ
ܠܗܘܢ ܡܠܐܟܗ ܕܡܪܝܐ

Chapter 13

1 ܘܛܘܒܝܛ ܟܬܒ ܗ̣ܘܐ ܨܠܘܬܐ ܒܐܪܘܙܐ ܘܐܡ̣ܪ ܨܠܘܬܐ ܕܛܘܒܝܛ. ܡܒܪܟܐ ܗ̣ܘ ܐܠܗܐ ܗ̇ܘ
ܕܚܝ ܠܥܠܡܝܢ̣. ܘܡܠܟܘܬܐ ܕܝܠܗ
2 ܡܛܠ ܕܗ̣ܘ ܡܢܓܕ ܘܡܪܚܡ. ܡܚܬ ܠܫܝܘܠ ܘܡ̇ܣܩ. ܘܠܐ ܐܝܬ ܗ̇ܘ ܕܢܥܪܘܩ ܡܢ ܐܝܕܐ
ܕܝܠܗ
3 ܐܘܕܘ ܠܗ ܒܢ̈ܝܐ ܕܐܝܣܪܝܠ ܩܕܡ ܥܡ̈ܡܐ̣. ܡܛܠ ܕܗ̣ܘ ܒܕܪܟܘܢ ܒܗܘܢ̣
4 ܬܡܢ ܚܘܘ ܪܒܘܬܐ ܕܝܠܗ ܘܪܡܪܡܘܢܝܗܝ ܩܕܡ ܟܠ ܕܚܝ̣. ܡܛܠ ܕܗܘܝܘ ܡܪܝܐ ܕܝܠܢ̣.
ܘܐܠܗܐ ܐܒܐ ܕܝܠܢ ܒܟܠܗܘܢ ܥܠ̈ܡܐ
5 ܡ̇ܢܓܕ ܠܢ ܒܥ̈ܘܠܐ ܕܝܠܢ̣. ܘܬܘܒ ܢܪܚܡ ܘܢܟܢܫ ܠܢ ܡܢ ܟܠܗܘܢ ܥܡ̈ܡܐ̇. ܡܢ ܐܝܟܐ
ܕܐܢ ܬܬܒܕܪܘܢ ܒܗܘܢ
6 ܐܢ ܬܬܦ̣ܢܘܢ ܠܘܬܗ̣ ܒܟܠܗ ܠܒܐ ܕܝܠܟܘܢ ܘܒܟܠܗ̇ ܢܦܫܐ ܠܡܥܒܕ ܩܕܡܘܗܝ ܫܪܪܐ̣.
ܗܝܕܝܢ ܢܬܦ̣ܢܐ ܠܘܬܟܘܢ. ܘܠܐ ܢ̇ܛܫܐ ܠܦܪܨܘܦܐ ܕܝܠܗ ܡܢܟܘܢ. ܘܚ̣ܙܘ ܗܠܝܢ ܕܥ̇ܒܕ
ܥܡܟܘܢ ܘܐܘܕܘ ܠܗ ܒܟܠܗ ܦܘܡܐ ܕܝܠܟܘܢ ܘܒܪܟܘ ܠܡܪܝܐ ܕܙܕܝܩܘܬܐ̣. ܘܪܡܪܡܘ ܠܡ̇ܠܟܐ
ܕܥ̈ܠܡܐ.. ܐܢܐ ܒܐܪܥܐ ܕܫܒܝܬܐ ܕܝܠܝ ܡܘܕܐ ܐܢܐ ܠܗ̣. ܘܡܚܘܐ ܐܢܐ ܚܝܠܐ ܕܪܒܘܬܐ
ܕܝܠܗ ܠܥܡܐ ܚܛܝܐ.. ܐܬܦܢܘ ܚ̈ܛܝܐ ܘܥܒܕܘ ܙܕܝܩܘܬܐ ܩܕܡܘܗܝ. ܡܢ ܝܕ̇ܥ ܐܢ ܒ̇ܥܐ
ܠܟܘܢ̇. ܘܥ̇ܒܕ ܡܪܚܡܢܘܬܐ ܠܟܘܢ
7 ܠܐܠܗܐ ܡܪܡܪܡ ܐܢܐ̣. ܘܢܦܫܐ ܕܝܠܝ ܠܡܠܟܘܬܐ ܕܫܡܝܐ. ܘܬܪܘܙ ܒܪ̈ܒܘܬܐ ܕܝܠܗ
8 ܢܐܡܪܘܢ ܟܠܗܘܢ ܘܢܘܕܘܢ ܠܗ ܒܐܘܪܫܠܡ
9 ܡܕܝܢܬܗ ܕܩܕܫܐ. ܡ̇ܢܓܕ ܥܠ ܥ̇ܒ̈ܕܐ ܕܒܢ̈ܝܐ ܕܝܠܟܝ. ܘܬܘܒ ܡܪܚܡ ܥܠ ܒ̈ܢܝܐ
ܕܙ̈ܕܝܩܐ
10 ܐܘܕܝ ܠܡܪܝܐ ܛܒܐܝܬ̣ ܘܒܪܟܝ ܠܡ̇ܠܟܐ ܕܥ̈ܠܡܐ̣. ܐܝܟܢܐ ܕܬܘܒ ܡܫ̣ܟܢܐ ܕܝܠܗ ܢܬܒܢܐ
ܒܟܝ̣. ܥܡ ܚܕܘܬܐ̇. ܘܢܚ̇ܕܐ ܒܟܝ ܠܫ̈ܒܝܐ̇. ܘܢܚܒ ܒܟܝ ܠܕܘ̈ܝܐ̣. ܒܟܠܗܘܢ ܕܪ̈ܐ
ܕܥܠܡܐ
11 ܥܡ̈ܡܐ ܣ̈ܓܝܐܐ ܡܢ ܪܘܚܩܐ ܢܐܬܘܢ ܠܘܬ ܫܡܗ ܕܡܪܝܐ ܐܠܗܐ̣. ܟܕ ܩܘܪ̈ܒܢܐ ܒܐ̈ܝܕܝܐ
ܐܝܬ ܠܗܘܢ ܩܘܪ̈ܒܢܐ ܠܡ̇ܠܟܐ ܕܫܡܝܐ. ܕܪܐ ܕܕܪ̈ܐ ܢܬܠ ܐܪܘܙܐ ܀
12 ܠܝܛܝܢ ܟܠܗܘܢ ܗ̇ܢܘܢ ܕܣܢܝܢ ܠܟܝ. ܡܒܪ̈ܟܐ ܢܗܘܘܢ ܐܝܬܝܗܘܢ ܟܠܗܘܢ ܗ̇ܢܘܢ ܕܡܚܒܝܢ
ܠܟܝ̣. ܠܥܠܡ
13 ܚܕܝ ܘܐܪܘܙܝ ܒܒ̈ܢܝܐ ܕܙܕ̈ܝܩܐ̣. ܡܛܠ ܕܢܬܟܢܫܘܢ ܘܢܒܪܟܘܢ ܠܡܪܝܐ ܙܕܝܩܐ
14 ܡܐ ܛܘܒ̈ܬܢܐ ܐܝܬܝܗܘܢ ܗܢܘܢ ܕܡܚܒܝܢ ܠܟܝ ܢܚܕܘܢ ܥܠ ܫܝܢܐ ܕܝܠܟܝ. ܛܘܒ̈ܬܢܐ ܐܢܘܢ
ܗ̇ܢܘܢ ܕܐܬܬܥܝܩܘ ܥܠ ܟܠܗܘܢ ܢܓ̈ܕܐ ܕܝܠܟܝ̣. ܡܛܠ ܕܒܟܝ ܢܚܕܘܢ ܟܕ ܚܙܝܢ ܟܠܗ̇
ܬܫܒܘܚܬܐ ܕܝܠܟܝ. ܘܬܬܒܣܡ ܠܥܠܡ ܢܦܫܐ ܕܝܠܟܝ
15 ܒܪܟܘ ܠܐܠܗܐ ܠܡ̇ܠܟܐ ܗ̇ܘ ܪܡܐ
16 ܡܛܠ ܕܬܬܒܢܐ ܐܘܪܫܠܡ ܒܣܐܦܝܪܐ̣ ܘܒܐܙܡܪܓܕܐ̣. ܘܒܟܐܦܐ ܡܝܩܪܬܐ. ܫܘܪܐ ܕܝܠܟܝ
ܦܘܪ̈ܩܣܐ ܘܦܪܘܡܐܟܘܢܐ ܒܕܗܒܐ ܕܟܝܐ
17 ܘܦܠܛܘ̈ܬܐ ܕܐܘܪܫܠܡ̣. ܒܒܪ̈ܘܠܐ ܘܒܐܢܬܪܩܘܣ ܘܒܟܐܦܐ ܕܡܢ ܣܘܦܝܪ ܢܬܬ̇ܩܦܣܘܢ
18 ܘܢܐܡܪܘܢ ܟܠܗܘܢ ܫܘ̈ܩܐ ܕܝܠܗ̇ ܗܠܠܘܝܐ. ܘܢܫܒܚܘܢ ܟܕ ܐܡܪܝܢ ܡܒܪܟܐ ܗ̣ܘ ܐܠܗܐ̇.
ܗ̇ܘ ܕܪܡܪܡ ܠܟܠܗܘܢ ܥ̈ܠܡܐ̇

Chapter 14

1 ܘܫܠܝ ܡܢ ܕܠܡܘܕܝܘ ܛܘܒܝܛ
2 ܘܐܝܬܘܗܝ ܗܘܐ ܒܪ ܫ̈ܢܝܐ ܚܡܫܝܢ ܘܬܡܢܐ̣ ܟܕ ܐܘܒܕ ܚܙܝܐ. ܘܒܬܪ ܫ̈ܢܝܐ ܬܡܢܐ
ܚ̣ܙܐ. ܘܥ̇ܒܕ ܗܘܐ ܡܪ̈ܚܡܢܘܬܐ̣. ܘܐܘܣܦ ܠܡܕܚܠ ܠܡܪܝܐ ܐܠܗܐ. ܘܡܘܕܐ ܗܘܐ ܠܗ
3 ܪܘܪܒܐܝܬ ܕܝܢ ܣܐܒ̣. ܘܩܪܐ ܠܒܪܐ ܕܝܠܗ̣. ܘܐܡܪ ܠܗ. ܒܪܝ̣. ܗܐ ܣܐܒܬ. ܘܠܘܬ
ܗ̇ܝ ܕܐܚܙܘܩ ܡܢ ܚܝ̈ܐ ܐ̇ܝܬܝ. ܣܒ ܠܒܢ̈ܝܐ ܕܝܠܟ̣
4 ܘܙܠ ܠܡܕܝ̣ ܒܪܝ. ܡܛܠ ܕܡܦܣ ܐܢܐ ܒܟܠܗܝܢ ܗܢܝܢ ܕܡܠܠ ܝܘܢܢ. ܗ̇ܘ ܢܒܝܐ ܡܛܠ
ܢܝܢܘܐ. ܡܛܠ ܕܡܬܗܦܟܐ. ܒܡܕܝ ܕܝܢ ܢܗܘܐ ܐܝܬ ܫܝܢܐ ܡܠܘܢ. ܥܕܡܐ ܠܙܒܢܐ. ܘܕܐܚ̈ܐ
ܕܝܠܢ̣. ܒܐܪ̈ܥܬܐ ܢܬܒܕܪܘܢ ܡܢ ܐܪܥܐ ܛܒܬܐ. ܘܐܘܪܫܠܡ ܬܗܘܐ ܚܪܒܬܐ̣. ܘܗܝܟܠܐ
ܕܐܠܗܐ ܕܒܗ̇ ܢܐܩܕ̣. ܘܚܪܒܐ ܢܗܘܐ ܥܕܡܐ ܠܙܒܢܐ
5 ܘܬܘܒ ܢܪܚܡ ܥܠܝܗܘܢ ܐܠܗܐ̣. ܘܢܗܦܟ ܐܢܘܢ ܠܐܪܥܐ. ܘܢܒܢܘܢܝܗܝ ܠܒܝܬܐ̣. ܠܘ ܐܝܟ
ܗ̇ܘ ܩܕܡܝܐ ܥܕܡܐ ܕܢܬܡܠܘܢ ܙܒ̈ܢܐ ܕܥܠܡܐ.. ܘܒܬܪ ܗܠܝܢ ܢܗܦܟܘܢ ܡܢ ܫ̈ܒܝܐ̣.
ܘܢܒܢܘܢ ܠܐܘܪܫܠܡ ܡܝܩܪܐܝܬ. ܘܒܝܬܗ ܕܐܠܗܐ ܒܗ̇ ܢܬܒ̣ܢܐ ܠܟܠܗܘܢ ܕܪ̈ܐ ܕܥܠܡܐ ܒܒܢܝܢܐ
ܡܫܒܚܐ̣. ܐܝܟܢܐ ܕܡܠܠܘ ܡܛܠܬܗ̇ ܢܒܝ̈ܐ
6 ܘܟܠܗܘܢ ܥܡ̈ܡܐ ܢܬܦ̇ܢܘܢ ܫܪܝܪܐܝܬ ܠܡܕܚܠ ܠܡܪܝܐ ܐܠܗܐ. ܢܛܡܪܘܢ ܓܝܪ ܠܦܬܟܪ̈ܐ
ܕܝܠܗܘܢ̣
7 ܘܢܒܪܟܘܢ ܟܠܗܘܢ ܥܡ̈ܡܐ ܠܡܪܝܐ. ܘܥܡܐ ܢܘܕܐ ܠܐܠܗܐ. ܘܢܪܡܪܡ ܡܪܝܐ ܠܥܡܐ
ܕܝܠܗ̣. ܘܢܚܕܘܢ ܟܠܗܘܢ ܗ̇ܢܘܢ ܕܡܚܒܝܢ ܠܡܪܝܐ ܐܠܗܐ̇. ܒܫܪܪܐ ܘܒܙܕܝܩܘܬܐ. ܟܕ
ܥ̇ܒܕܝܢ ܪ̈ܚ̣ܡܐ ܠܐܚ̈ܐ ܕܝܠܗܘܢ
8 ܘܗܫܐ ܒܪܝ̣. ܙܠ ܡܢ ܢܝܢܘܐ̣. ܡܛܠ ܕܡܢ ܟܠ ܦܪܘܣ ܢܗܘܝܢ ܗܠܝܢ ܕܡܠܠ ܗ̇ܘ ܢܒܝܐ
9 ܐܢܬ ܕܝܢ ܛܪ ܠܢܡܘܣܐ ܘܠܦܘܩܕ̈ܢܐ̣. ܘܗ̣ܘܝ ܪܚ̇ܡ ܪ̈ܚ̇ܡܐ̣ ܘܙܕܝܩܐ ܐܝܟܢܐ ܕܫܦܝܪ
ܠܟ ܢܗܘܐ
10 ܘܩܒܘܪܝܢܝ ܛܒܐܝܬ̣. ܘܠܐܡܐ ܕܝܠܟ ܥܡܝ ܘܠܐ ܬܘܒ ܬܥܡܪܘܢ ܒܢܝܢܘܐ ܒܪܝ.. ܚܙܝ
ܡܢܐ ܥܒ̣ܕ ܐܕܡ̇. ܠܐܚܝܚܘܪ ܗ̇ܘ ܕܪܒܝܗ̇. ܟܕ ܡܢ ܢܘܗܪܐ ܐܝܬܝܗ ܠܚܫܘܟܐ̇. ܘܟܠܗܝܢ
ܗܠܝܢ ܕܦܪܥܗ. ܘܠܐܚܝܚܘܪ ܡ̇ܢ ܫܘܙܒ̣. ܠܗ̇ܘ ܕܝܢ ܦܘܪܥܢܐ ܐܬܦ̇ܢܝ̣. ܘܗ̣ܘ ܢܚ̣ܬ
ܠܚܫܘܟܐ. ܡܢ̣ܫܐ ܥܒ̣ܕ ܡܪܚܡܢܘܬܐ̣. ܘܐܫܬܘܙܒ ܡܢ ܦܚܐ ܕܡܘܬܐ̇. ܗ̇ܘ ܕܩܒ̣ܥ ܗ̣ܘ
ܠܗ. ܐܕܡ ܕܝܢ ܢܦ̣ܠ ܒܦܚܐ ܘܐܒܕ
11 ܘܗܫܐ ܒܢ̈ܝ̣. ܚܙܘ ܡܢܐ ܡܪܚܡܢܘܬܐ ܥ̇ܒܕܐ̣. ܘܡܢܐ ܙܕܝܩܘܬܐ ܡܦܨܝܐ. ܘܟܕ ܗܠܝܢ
ܗ̣ܘ ܐܡ̇ܪ ܗ̣ܘܐ̣. ܐܘܦܝܬ ܢܦܫܐ ܕܝܠܗ ܥܠ ܥܪܣܐ. ܐܝܬܘܗܝ ܗܘܐ ܕܝܢ ܒܪ ܫ̈ܢܝܐ̇.
ܡܐܐ̇ ܘܚܡܫܝܢ ܘܬܡܢܐ. ܘܩܒܪܗ ܒܪܗ ܡܫܒܚܐܝܬ
12 ܘܟܕ ܡܝܬܬ ܚܢܢܐ̣. ܩܒܪܗ̇ ܥܡ ܐܒܐ ܕܝܠܗ. ܐܙܠ ܕܝܢ ܛܘܒܝܐ ܥܡ ܐܢܬܬܐ ܕܝܠܗ
ܘܒܢ̈ܝܐ ܠܐܩܒܐܛܢܐ ܠܘܬ ܪܥܘܐܝܠ ܚܡ̣ܐ ܕܝܠܗ̣
13 ܘܣܐܒ ܡܝܩܪܐܝܬ. ܘܩܒ̣ܪ ܠܚܡ̈ܗܐ ܕܝܠܗ ܡܫܒܚܐܝܬ̣. ܘܝܪܬ ܠܐܘܣܝܐ ܕܝܠܗܘܢ̣.
ܘܕܛܘܒܝܛ ܐܒܐ ܕܝܠܗ
14 ܘܡܝܬ ܒܪ ܫ̈ܢܝܐ ܡܐܐ ܘܫܒܥ̇ ܒܐܩܒܐܛܢܐ ܕܡܕܝ


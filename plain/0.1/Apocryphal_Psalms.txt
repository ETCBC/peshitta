Chapter 152

0 ܕܡܐܐ ܘܚܡܫܝܢ ܘܬܪܬܝܢ. ܥ̈ܠܠܬܐ ܕܝܢ̣. ܠܝܬ. ܠܐ ܠܗܘܣܗܒܝܘܣ ܘܠܐ ܠܐܬܢܣܝܘܣ̣
ܘܠܐ ܠܡܪܝ ܬܐܘܕܘܪܘ̇ܣ ܡܦܫܩܢܐ. ܒܪܡ ܕܝܢ ܪܫܝܡܝܢ ܗܠܝܢ ܐܪܒܥܐ ܡܙܡܘܪ̈ܐ ܗܟܢܐ ܐܡܝܪ
ܠܕܘܝܕ ܟܕ ܡܬܟܬܫ ܥܡ ܐܪܝܐ ܘܕܐܒܐ ܕܫܩܠ̣ܘ ܥܪ̈ܒܐ ܡ̣ܢ ܥܢ̈ܗ.
1 ܐܝܠ ܐܝܠ̣̣ ܬܐ ܠܐܝܠܝ. ܥܕܪܝܢܝ̇ ܘܦܪܘܩܝܢܝ. ܘܦܨܗ̇ ܠܢܦܫܝ ܡ̣ܢ ܩܛܘ̈ܠܐ
2 ܐܚܘܬ ܠܫܝܘܠ ܒܦܘܡ ܐܪܝܐ. ܐܘ ܢܒܠܒܠ ܐܪܝܐ ܠܝܬܝ
3 ܠܐ ܟܕܘ ܠܗܘܢ̇· ܕܟܡ̣ܢܘ̇ ܠܥܢ̈ܗ ܕܐܒܝ ܘܬܒ̣ܪܘ ܥܪܒܐ ܡ̣ܢ ܓܙܪܗ ܕܐܦ ܢܦܫܝ ܒܥܝܢ
ܕܢܘܒܕܘܢ
4 ܚܘܣ ܡܪܝܐ ܥܠ ܓ̇ܒܝܟ̣. ܘܦܨܐ ܠܚܣܝܟ ܡ̣ܢ ܚܒ̇ܠܐ. ܕܢܬܐܡ̣ܢ ܒܬܫܒ̈ܚܬܟ ܒܟܠܗܘܢ
ܥܕܢ̈ܘܗܝ. ܘܢܫܒܚ ܠܫܡܐ ܕܪܒܘܬܟ̇
5 ܡܐ ܕܦܪܩܬܝܗܝ ܡ̣ܢ ܐܝ̈ܕܝ ܡܘܬܐ ܡܚܒܠܢܐ. . ܘܡܐ ܕܐܥܕܝܬ ܫܒܝܬܝ ܡ̣ܢ ܦܘܡܗܝܢ
ܕܚܝ̈ܘܬܐ
6 ܒܥܓܠ ܐܕܘܢܝܘܗܝ. ܫܕܪ ܡ̣ܢ ܩܕܡܝܟ ܡܫܘܙܒܢܐ. ܘܕܠܢܝ ܡ̣ܢ ܗܘܬܐ ܦܥܝܪܬܐ ܕܨܒܝܐ
ܕܬܚܒܫܢܝ ܒܥܘܡ̈ܩܝܗ̇

Chapter 153

0 ܕܡܐܐ ܘܚܡܫܝܢ ܘܬܠܬ ܐܡܝܪ ܠܕܘܝܕ ܟܕ ܩܒܠ ܛܝܒܘܬܗ ܕܐܠܗܐ̇. ܟܕ ܦܨܝܗ ܡ̣ܢ ܐܪܝܐ
ܘܕܐܒܐ̇. ܘܠܬܪ̈ܝܗܘܢ ܩܛ̣ܠ ܒܐܝ̈ܕܘܗܝ.
1 ܗܠܠܘܗܝ ܠܡܪܝܐ̇· ܟܠܟܘܢ ܥܡ̈ܡܐ. ܫܒܚܘܗܝ̇ ܘܒܪܟܘ ܠܫܡܗ
2 ܕܦܨܝ ܢܦܫܐ ܕܓܒܝܗ ܡ̣ܢ ܐܝ̈ܕܝ ܡܘܬܐ ̇·ܘܫܘܙܒ ܠܚܣܝܗ ܡ̣ܢ ܚܒܠܐ
3 ܘܡ̣ܢ ܢܫ̈ܒܝ ܫܝܘܠ̣ ܦܪܩܢܝ. ܘܐ̇ܦ̣ܩ̇ ܠܢܦܫܝ ܡ̣ܢ ܗܘܬܐ̣ ܕܠܐ ܡܬܬܡܝܫܐ̇
4 ܡܛܠ ܕܥܕ ܩܠܝܠ ܥܕܠܐ ܢܦܘܩ ܦܘܪܩܢܝ ܡ̣ܢ ܩܕܡܘܗܝ. ܬܪܬܝܢ ܡܢ̈ܘܢ̣ ܠܬܪܬܝܢ ܚܝ̈ܘܢ
ܗܘ̇ܐ ܗܘܝܬ
5 ܒܪܡ ܫܕܪ ܡܠܐܟܗ̣. ܘܣܟ̣ܪ ܡܢܝ ܦܘܡ̈ܐ ܦܥܝܪ̈ܐ̇. ܘܫܘܙܒ ܚܝ̈ܝ ܡ̣ܢ ܚܒܠܐ
6 ܬܫܒܚܝܘܗܝ ܢܦܫܝ̣ ܘܬܪܡܪܡܝܘܗܝ ܥܠ ܟܠܗܝܢ ܛܝܒ̈ܘܬܗ̇. ܕܣܥ̣ܪ ܘܕܣ̇ܥܪ ܠܘܬܝ

Chapter 154

0 ܕܡܐܐ ܘܚܡܫܝܢ ܘܐܪܒܥ ܨܠܘܬܗ ܕܚܙܩܝܐ ̇·ܟܕ ܚܕܝܪܝܢ ܗܘ̣ܘ ܠܗ ܐܬܘܪ̈ܝܐ̇. ܘܫܐ̣ܠ
ܗܘ̣ܐ ܡ̣ܢ ܐܠܗܐ̇. ܓܗܝܬܐ ܕܡܢܗܘܢ. ܐܟܡܢ ܕܢܣܒ ܥܡܐ ܡܦܣܢܘܬܐ ܡ̣ܢ ܟܘܪܝܫ ܕܢܦܢܘܢ
ܠܐܬܪܗܘܢ ܘܫܐܠܝܢ ܡ̣ܢ ܐܠܗܐ ܕܢܫܬܡܠܐ ܣܘܟܝܗܘܢ.
1 ܒܩܠܐ̇ ܪܡܐ̣ ܫܒ̇ܚܘ ܠܐܠܗܐ. ܒܥܕܬܐ̇ ܕܣܓ̈ܝܐܐ̣ ܐ̣̇ܫܡܥܘ ܫܘܒܚܗ
2 ܘܒܣܘܓܐܐ̇ ܕܬܪ̈ܝܨܐ ܫܒܚܘ ܩܘܠܣܗ. ܘܥܡ ܫܪܝܪ̈ܐ ܐܫܬܥܘ ܬܫܒܘܚܬܗ
3 ܫ̇ܘܬܦܘ̇ ܠܛܒ̈ܐ ܢܦܫܟܘܢ̣. ܘܠܬܡܝ̈ܡܐ ܠܡܫܒܚܘ ܠܥܠܝܐ
4 ܐܬܟܢܫܘ ܐܟܚܕܐ̇ ܠܡܘܕܥܘ ܥܘܫܢܗ̣. ܘܠܐ ܬܡܐܢܘܢ ܠܡܚܘܝܘ ܦܘܪܩܢܗ̇. ܘܫܘܒܚܗ
ܠܟܠܗܘܢ ܫܒܪ̈ܐ
5 ܡܛܠ ܕܢ̣ܬܝܕܥ ܐܝܩܪܗ ܕܡܪܝܐ ܐܬܝܗܒ̣ܬ ܚܟܡܬܐ
6 ܘܠܡܫܬܥܝܘ ܥܒ̇ܕ̈ܘܗܝ ܐܬܝܕܥ̣ܬ ܠܐܢܫܐ
7 ܠܡܘܕܥܘ̇ ܠܫܒܪ̈ܐ ܥܘܫܢܗ̣. ܘܠ̣̇ܡܣ̣̇ܟܠܘ ܠܚܣܝܪ̈ܝ ܠܒܐ ܬܫܒܘܚܬܗ
8 ܕܪܚܝܩܝܢ̇ ܡ̣ܢ ܡ̣̇ܥܠܢܗ̣̈ ܘܡ̣̇ܒܕܪܝܢ ܡ̣ܢ ܬܪܥܗ
9 ܡܛܠ ܕܥܠܝܐ ܗ̣ܘ ܡܪܗ ܕܝܥܩܘܒ. ܘܫܘܒܗܪܗ̣ ܥܠ ܟܠ ܥܒ̇ܕ̈ܘܗܝ
10 ܘܐܢܫ ܕܡܫܒܚ ܠܥܠܝܐ̣. ܢܨܛܒܐ̣̇ ܒܗ̣ ܐܝܟ ܗ̇ܘ ܕܡܩ̣̇ܪܒ ܣܡܝܕܐ
11 ܘܐܝܟ ܕܡܩ̣̇ܪ̣ܒ ܬܝ̈ܫܐ ܘܒܢ̈ܝ ܬܘܪ̈ܐ. ܘܐܝܟ ܕܡܕ̣̇ܗ̣ܢ ܡܕܒܚܐ ܒܣܘܓܐܐ
ܕܝ̣̇ܩ̈ܕܐ. ܘܐܝܟ ܪܝܚܐ ܕܒܣܡ̈ܐ ܡ̣ܢ ܐܝ̣ܕܐ ܕܙܕ̈ܝܩܐ
12 ܡ̣ܢ ܬܪ̈ܥܝ ܟܐ̈ܢܐ ܡܫܬܡ̣̇ܥ ܩܠܗ. ܘܡ̣ܢ ܩܠܐ ܕܟܐܢ̈ܐ ܡܪܬܝܢܘܬܗ
13 ܘܥܠ ܡܐܟܘܠܬܗܘܢ̇ ܣܒܥܐ̇ ܒܫܪܪܐ̣. ܘܥܠ ܡܫܬܘܬܗܘܢ ܡܫܬܝܗ̈ܘܢ ܐܟܚܕܐ
14 ܫܘܥ̈ܝܬܗܘܢ̇ ܒܢܡܘܣܗ ܕܥܠܝܐ. ܘܡܐܡܪܗܘܢ̣ ܠܡܘܕܥ̇ܘ ܥܘܫܢܗ
15 ܟܡ̇ܐ ܪܚܝ̣ܩ ܡ̣ܢ ܪ̈ܫܝܥܐ ܡܐܡܪܗ. ܘܡ̣ܢ ܟܠ ܥܘ̈ܠܐ ܠܡ̣ܕܥܗ
16 ܗܐ̇ ܥܝܢܗ̇ ܕܡܪܝܐ̣ ܥܠ ܛ̇ܒ̈ܐ ܬܚܘܣ
17 ܘܥܠ ܡܫܒ̈ܚܢܘܗ̣ܝ ܢ̣̇ܣܓ̣̣ܐ ܪ̈ܚܡ̣ܐ. ܘܡ̣ܢ ܥܕܢ ܒܝܫܬܐ̣ ܡܫܘܙ̣ܒ ܢܦܫܗܘܢ̇
18 ܒܪܝܟ ܡܪܝܐ ܕܦܪ̣ܩ ܒܝ̇ܫ̈ܐ ܡ̣ܢ ܐܝܕܐ ܕܢܘܟܪ̈ܝܐ̇. ܘܡܫ݃ܘܙܒ ܠܬܡ̈ܝܡܐ ܡ̣ܢ ܐܝܕܐ
ܕܪ̈ܫܝܥܐ
19 ܕܡܩ̣ܝܡ̇ ܩܪܢܐ ܡܢ ܝܥܩܘܒ̣. ܘܕܝ̇ܢ̣ܐ ܕܥܡ̈ܡܐ ܡ̣ܢ ܝܣܪܝܠ
20 ܕܢܓ̣ܪ̣. ܡܫܟܢܗ ܒܨܗܝܘܢ̣. ܘܢ̣̇ܨܒ̣̇ܬ ܠܥܠܡ ܥܠܡܝܢ̣ ܒܐܘܪܫܠܡ

Chapter 155

0 ܕܡܐܐ ܘܚܡܫܝܢ ܘܚܡܫ.. ܨܠܘܬܗ ܕܚܙܩܝܐ̇. ܟܕ ܚܕܝܪܝܢ ܠܗ ܐܬܘܪ̈ܝܐ̇. ܘܫܐ̣ܠ
ܡ̣ܢ ܐܠܗܐ ܓܗܝܬܐ ܕܡܢܗܘܢ.
1 ܡܪܝܐ ܩ̇ܪܝܬ ܠܘܬܟ̇ ܐ̣̇ܨ̣ܬ ܠܝ
2 ܦܫܛܬ ܐܝ̈ܕܝ ܠܡܕܝܪ̈ܐ ܕܩܘܕܫܟ
3 ܐܪܟ̣̣ܢ̇ ܐܕܢܟ̣ ܘܗܒ ܠܝ ܫ̣ܐܠ̣̇ܬܝ
4 ܒܥܘܬܝ̣ ܠܐ ܬܟܠ̣ܐ ܡܢܝ
5 ܒܥܝܗ̈ ܠܢܦܫܝ̣ ܘܠܐ ܬ̣̇ܚܪ̣̣ܒ̣̣ܝܗ̇
6 ܘܠܐ ܬܓܠܝܗ̇ ܩܕܡ ܪ̈ܫܝܥܐ
7 ܦ݃ܪ̈ܥܝ ܒܝܫܬܐ̣ ܐ̣̇ܗܦ̣ܟ ܡܢܝ. ܕܝ̇ܢܐ ܕܩܘܫܬܐ̇
8 ܡܪܝܐ̣ ܠܐ ܬܕܘܢ̣̇ܝܢܝ ܐܝܟ ܚܛܗ̈ܝ. ܡܛܠ ܕܠܐ ܙ̇ܟܐ ܩܕܡܝܟ ܟܠ ܕܚܝ
9 ܣܟܠܝܢܝ ܡܪܝܐ̈ ܢܡܘܣܟ̇ ܘܕ̈ܝܢܝܟ̣ ܐܠ̇ܦܝܢܝ
10 ܕܢܫܡܥܘܢ ܣ̈ܓܝܐܐ ܥܒ̇ܕ̈ܝܟ̣. ܘܥܡ̈ܡܐ̣ ܢܘܕܘܢ ܠܐܝܩܪܟ
11 ܐܬܕܟܪܝܢܝ̇ ܘܠܐ ܬ̣ܛܥܝܢܝ. ܘܠܐ ܬ̣̇ܥܠ̣̇ܢܝ ܒ̇ܕܩ̈ܫ̣ܝܢ ܡܢܝ
12 ܚ̈ܛܗܐ̇ ܕܛܠܝܘܬܝ̣ ܐ̇ܥܒܪ ܡܢܝ. ܘܡܪܘܕܘܬܝ̣ ܠܐ ܬܕܟܪ ܠܝ
13 ܕܟ݃ܢܝ ܡܪܝܐ̇ ܡ̣ܢ ܓܪܒ̣ܐ ܒܝ̣ܫܐ̣. ܘܠܐ ܢ݃ܘܣܦ ܠܡ̣̇ܗܦ݃ܟܘ ܠܘܬܝ
14 ܝ̣̇ܒ̣ܫ ̇·ܥܩܪ̈ܘܗܝ ܡܢܝ̣. ܘܠܐ ܢ̇ܦܪ̈ܥܘܢ ܛܪ̈ܦܘܗܝ ܒܝ
15 ܥܫܝܢܐ̣ ܘܪܒܐ ܐܢܬ̇ ܡܪܝܐ̇̈. ܡܛܠ ܗܟܢ̇ ܫܐܠ̣̇ܬܝ ܡ̣ܢ ܩܕܡܝܟ ܡܫܬܡܠܝܐ̇
16 ܠܡ̇ܢ ܐ̣ܩܒ̇ܘܠ ܘܢܬܠ ̇·ܠܝ. ܘܒܢܝ̈ܢܫܐ ܡ̇ܢܐ ܡܘܣܦ ܚܝܠ̇ܗܘܢ
17 ܡ̣ܢ ܩܕܡܝܟ ܡܪܝܐ ܬܘܟܠܢܝ. ܩ̇ܪܝܬ̇ ܠܡܪܝܐ̣ ܘܥܢܢܝ̣. ܘܐܣܝ ܠܬܒ݃ܪܐ ܕܠܒܝ
18 ܢ̇ܡ̇ܬ̣ ܘܕܡ̇ܟ̇ܬ. ܚ̇ܠܡ̇ܬ ܐܦ ܐܬܬܥ̇ܝܪܬ̇
19 ܘܣܡ̣ܟܬܢܝ̇ ܡܪܝܐ̈. . ܘܐܩܒܠ ̇· ܡܛܠ ܕܦܨܝ̇ܢܝ ܡܪܝܐ
20 ܐ̇ܚܙܐ ܗܫܐ ܒܗܬ̣̇ܬܗܘܢ. ܣ̇ܒ̇ܪܬ ̇·ܒܟ̣ ܘܠܐ ܐܒܗ̣ܬ. ܗܒ ܐܝܩܪܐ̇ ܠܥ̇ܠܡ̣
ܘܠܥ̇ܠܡ ܥܠܡܝܢ


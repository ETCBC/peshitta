Chapter 7

11 ܝܗ̇ܒܬ ܒܪܬܐ ܕܝܠܝ ܠܫܒܥܐ ܓܒܪ̈ܐ. ܘܐܡܬܝ ܕܐܢ ܥܐܠܝܢ ܗܘܘ ܠܘܬܗ̣̇. ܡܝ̈ܬܝܢ ܗܘܘ
ܒܗ ܒܠܠܝܐ ܒܪܡ ܕܝܢ ܗܫܐ ܠܥܣ ܘܐܫ̣ܬܝ. ܘܗܘ̣ܝ ܒܛܒ ܒܠܠܝܐ ܗܢܐ ܀ ܘܥܢ̣ܐ ܛܘܒܝܢ
ܘܐܡ̣ܪ ܠܗ. ܠܐ ܠ̇ܥܣ ܐܢ̣ܐ ܘܠܐ ܫ̇ܬܐ ܐܢ̣ܐ. ܥܕܡܐ ܕܬܫ̣ܪܐ ܥܡܝ ܀ ܘܐܡ̣ܪ ܠܗ
ܪܥܘܐܝܠ. ܡܢܐ ܡܫܟܚ ܐܢ̣ܐ ܕܐ̇ܥܒܕ ܕܗܐ ܡܢ ܢܡܘܣܐ ܠܟ ܗܘ ܙܕܩܐ. ܝ̇ܗܒ ܐܢ̣ܐ ܠܗ̇ ܠܟ
ܒܢ̈ܫܐ̣. ܐܝܟ ܕܢܡܘܣܐ ܥ̇ܒܕ ܀ ܒܪܡ ܕܝܢ ܡܪܗ̇ ܕܫܡܝܐ ܘܕܐܪܥܐ̣. ܗ̣ܘ ܢܬ̇ܩܢ
ܐܘܪܚܟܘܢ ܒܠܠܝܐ ܗܢܐ. ܘܢܪܚ̣̇ܡ ܥܠܝܟܘܢ ܒܫܠܡܐ
14 ܗܝܕܝܢ ܠܥܣ̣ܘ ܘܐܫ̣ܬܝܘ
15 ܘܐܡ̣ܪ ܪܥܘܐܝܠ ܠܥܕܢܝܐ ܐܢܬܬܗ. ܬܩܢܝ ܩܝܛܘܢܐ ܚܕ ܘܐܥܠܝܗ̇ ܠܒܪܬܟܝ
16 ܘܥܒ̣ܕܬ̇ ܐܝܟܢܐ ܕܐܡ̣ܪ ܠܗ̇ ܀ ܘܐܥܠܬܗ̇ ܬܡܢ ܠܩܝܛܘܢܐ ܘܐܠܒܫ̣ܬܗ̇. ܘܒܟܬ ܥܠ
ܨܘܪܗ̇ ܘܐܡ̣ܪܬ̇ ܠܗ̇
17 ܐܬܠܒ̇ܒܝ ܒܪܬܝ.. ܢܥ̣ܒܕ ܠܟܝ ܡܪܗ̇ ܕܫܡܝܐ ܘܕܐܪܥܐ ܡܪܚܡܢܘܬܐ ܒܠܠܝܐ ܗܢܐ.
ܘܢܬܠ ܠܟܝ ܚܕܘܬܐ ܚܠܦ ܟܪܝܘܬܐ ܕܗ̣ܘܬ̇· ܠܟܝ ܡܢܩܕܝܡ

Chapter 8

1 ܘܟܕ ܒܣܡ̣ܘ ܘܩܡ̣ܘ. ܘܐܥܠܘܗܝ ܠܛܘܒܝܐ ܠܩܝܛܘܢܐ ܠܘܬܗ̇
2 ܘܐܬܕܟܪ ܛܘܒܝܐ ܠܡ̈ܠܘܗܝ ܕܪܦܐܝܠ. ܘܫܩ̣ܠ ܠܒܗ ܕܢܘܢܐ ܘܟܒ̣ܕܗ. ܘܣ̣ܡ ܥܠ ܪܡܘܥܐ
ܕܢܘܪܐ ܕܣ̇ܝܡܝܢ ܥܠܘܗܝ ܒܣ̈ܡܐ
3 ܘܪܝܚܗ ܕܝܠܗ ܕܢܘܢܐ ܐܦܩ̣ܗ ܠܫܐܕܐ ܗܘ̇. ܘܥ̣ܪܩ ܠܗ ܠܐܬܪ̈ܘܬܐ ܥ̈ܠܝܐ ܕܡܨܪܝܢ
ܘܐܣܪܗ ܪܦܐܝܠ ܬܡܢ
4 ܘܐܡ̣ܪ ܛܘܒܝܐ ܠܣܪܐ. ܚܬܝ. ܢܩܘܡ ܢܨ̇ܠܐ ܘܢܒܥܐ ܡܢ ܡܪܝܐ ܕܢܪܚ̣̇ܡ ܥܠܝܢ.
ܘܢܬ̣ܠ ܠܢ ܫܠܡܐ ܒܠܠܝܐ ܗܢܐ
5 ܘܐܩ̣ܦ ܗܘܐ ܛܘܒܝܐ ܠܡܐܡܪ ܗܟܢܐ ܀ ܒܪܝܟ ܐܢܬ ܡܪܝܐ ܐܠܗܐ ܕܐܒ̈ܗܝܢ. ܘܒܪܝܟ ܫܡܟ
ܠܥܠܡ̣
6 ܕܐܢܬ ܗܘ ܥ̣ܒܕܬ ܓܒܪܐ ܘܐܢܬܬܐ. ܘܥܒ̣ܕܬܗ̇ ܠܐܢܬܬܐ ܡܥܕܪܢܝܬܗ. ܘܡܢ ܒܝܢܬ
ܬܪ̈ܝܗܘܢ̣. ܐܬܝܠܕ ܙܪܥܐ ܕܒܢܝ̈ܢܫܐ. ܐܢܬ ܐܡ̣ܪܬ. ܕܠܐ ܫܦܝܪ ܕܢܗ̣ܘܐ ܐܕܡ
ܒܠܚܘܕܘܗܝ. ܐܥ̇ܒܕ ܠܗ ܡܥܕܪܢܐ ܐܝܢܐ ܕܕܡ̇ܐ ܠܗ
7 ܘܗܫܐ ܡܪܝ. ܠܐ ܗܘܐ ܡܛܠ ܙܢܝܘܬܐ ܫ̇ܩܠ ܐ̣ܢܐ ܠܗܕܐ ܚܬܝ̣. ܐܠܐ ܐܝܟ ܕܒܙܕܩܗ
ܕܢܡܘܣܐ ܀ ܒܪܡ ܕܝܢ ܗܫܐ ܪܚ̣̇ܡ ܥܠܝܢ. ܘܗܒ ܠܢ ܕܢܣ̣ܐܒ ܒܫܠܡܐ ܐܟܚܕܐ. ܘܗܒ ܠܢ
ܒܢ̈ܝܐ ܕܒܘܪܟܬܐ
8 ܘܐܡ̣ܪܬ̇ ܣܪܐ̣. ܐܡܝܢ
9 ܘܕܡܟܘ ܒܠܠܝܐ ܗ̇ܘ. ܘܐܡ̣ܪ ܪܓܘܐܝܠ ܠܒ̈ܢܝ ܒܝܬܗ. ܙܠ̣ܘ ܚܦܘܪ ܩܒܪܐ ܒܠܠܝܐ ܥܕܠܐ
ܢ̣ܢܗܪ
10 ܡܛܠ ܕܐܡ̇ܪ ܗܘܐ. ܕܐܢܗ̣ܘ ܕܡܝܬ ܠܗ̣. ܐ̇ܩܒܪܝܘܗܝ ܒܠܠܝܐ ܗܢܐ. ܐܝܟ ܕܐܢܫ ܠܐ
ܢ̣ܕܥ. ܘܠܐ ܢܗܘܐ ܠܢ ܚܣ̣ܕܐ
11 ܟܕ ܕܝܢ ܢܦܩ̣ܘ ܠܗܘܢ ܒ̈ܢܝ ܒܝܬܐ ܕܢܥ̣ܒܕܘܢ ܐܝܟ ܡܕܡ ܕܦ̇ܩ̣ܕ ܐܢܘܢ
12 ܩܪܐ ܪܓܘܐܝܠ ܠܐܢܬܬܗ. ܘܐܡ̣ܪ ܠܗ̇. ܫܕܪܝ ܠܚܕܐ ܡܢ ܛܠܝ̈ܬܐ ܕܬܚܙܐ ܒܫܠܡܐ
13 ܘܫܕܪܬ ܥܕܢܝܐ ܠܛܠܝܬܐ̣. ܘܦܬܚ̣ܬ̇ ܬܪܥܐ ܕܩܝܛܘܢܐ̣. ܟܕ ܐܚܝܕܐ ܫܪܓܐ ܒܐܝܕܗ̇.
ܘܚܙܬ ܐܢܘܢ ܕܕܡ̣ܟܝܢ ܐܟܚܕܐ
14 ܘܢܦ̣ܩܬ̇· ̣ܐܡܪܐ ܠܥܕܢܝܐ ܘܠܒܥܠܗ̇
15 ܘܫ̇ܒܚܘ ܠܐܠܗܐ ܘܐܡ̇ܪܝܢ. ܒܪܝܟ ܐܢܬ ܡܪܝܐ ܕܫܡܝܐ̣. ܕܐܢܬ ܗܘ ܡܣ̇ܚܦ ܘܐܢܬ ܗܘ
ܡܬ̇ܩܢ
17 ܡܛܠ ܕܗܐ ܪܚ̣̇ܡܬ ܥܠ ܗܠܝܢ ܬܪ̈ܝܢ ܝܚ̈ܝܕܝܝܢ̣ ܘܥܠ ܐܒܗ̈ܝܗܘܢ. ܗܒ ܠܗܘܢ ܐܠܗܐ
ܫܠܡܐ ܥܕܡܐ ܠܐܚܪܝܬܐ. ܘܫܪܪܐ ܠܚܝܝ̈ܗܘܢ
18 ܘܐܬܘ ܒܢ̈ܝ ܒܝܬܐ. ܘܐܡ̣ܪ ܠܗܘܢ̇ ܙܠܘ ܚ̇ܦ̣ܘ ܩܒܪܐ̣. ܥܕܠܐ ܢܣ̣ܩ ܫܡܫܐ̣. ܘܠܐ
ܐܢܫ ܢ̣ܕܥ
19 ܘܐܡ̣ܪ ܠܐܢܬܬܗ. ܬ̣̇ܩܢ ܠܚܡܐ ܣܓܝܐܐ. ܘܪܗ̣ܛ ܗ̣ܘ ܘܐܙ̣ܠ ܠܒܝܬ ܬܘܪ̈ܐ. ܘܐܝ̣ܬܝ
ܬܪ̈ܝܢ ܬܘܪ̈ܐ. ܘܐܪ̈ܒܥܐ ܕܟܪ̈ܝܢ ܕܥܢܐ. ܘܦܩ̣ܕ ܠܒܢ̈ܝ ܒܝܬܗ. ܕܢܥܒ̣ܕܘܢ ܐܢܘܢ
20 ܘܐܡ̣ܪ ܗ̣ܘ ܠܛܘܒܝܐ. ܕܠܐ ܬܦܘܩ ܥܕܡܐ ܕܢܫܠ̣ܡܘܢ ܥܣ̈ܪܐ ܝܘ̈ܡܝܢ. ܡܛܠ ܕܬܚܕܐ
ܢܦܫܗ̇ ܕܒܪܬܝ ܕܟ̣ܪܝܐ ܗܘܬ ܠܗ̇
21 ܘܦܠܓܗܘܢ ܕܢܟܣ̈ܝ ܣܒ ܗܫܐ. ܘܦܠܓܗܘܢ ܡܐ ܕܡܝܬܬ ܐ̇ܢܐ ܘܐܢܬܬܝ̣. ܕܝܠܟܘܢ ܐܢܘܢ.
ܘܐ̇ܢܐ ܐܒܘܟ ܐ̇ܢܐ. ܘܥܕܢܝܐ̣. ܐܡܟ ܗܝ. ܐܬܠ̇ܒܒ ܒܪܝ ܀

Chapter 9

1 ܗܝܕܝܢ ܩ̣ܪܐ ܛܘܒܝܐ ܠܪܦܐܝܠ ܘܐܡ̣ܪ ܠܗ
2 ܥܙܪܝܐ ܐܚܝ. ܕܒ̣ܪ ܡܟܐ ܬܪ̈ܝܢ ܓܡ̈ܠܝܢ. ܘܐܪ̈ܒܥܐ ܓܒܪ̈ܝܢ ܘܙ̣ܠ ܠܥܪܓܙ ܠܘܬ
ܓܒܥܐܝܠ. ܘܗܒ ܠܗ ܟܬܒܐ ܗܢܐ ܘܣܒ ܡܢܗ ܟܣܦܐ ܗ̇ܘ ܘܕܒܪܝܗܝ ܥܡܟ ܘܬܐ ܠܡܫܬܘܬܐ
4 ܡܛܠ ܕܝ̇ܕܥ ܐܢܬ ܕܐܒܝ ܠܐ ܟ̇ܠܐ ܠܡܡܢܐ ܝܘܡ̈ܬܐ. ܘܐܢ ܗ̣ܘ ܕܐܘܚܪܢ ܚܕ ܝܘܡ ܗ̇ܘܝܐ
ܟܪܝܐ ܠܗ. ܪܓܘܐܝܠ ܓܝܪ ܝܡܐ. ܕܥܣܪ̈ܐ ܝܘܡܝܢ ܐ̇ܟܬܪ ܠܘܬܗ. ܘܠܐ ܡܫܟܚ ܐܢ̣ܐ
ܕܐ̇ܛܠܘܡ ܡܘ̈ܡܬܗ
5 ܘܐܙ̣ܠ ܪܦܐܝܠ ܘܗ̇ܢܘܢ ܐܪ̈ܒܥܐ ܓܒܪ̈ܝܢ̣. ܘܬܪ̈ܝܢ ܓ̈ܡܠܝܢ. ܠܥܪܓܙ ܕܡܕܝ.
ܘܐܙܠܘ ܠܘܬ ܓܒܥܐܝܠ . ܘܫ̣ܪܘ ܠܘܬܗ. ܘܝܗ̣ܒ ܠܗ ܪܦܐܝܠ ܟܬܒܬ̇ ܐܝ̣̈ܕܝܐ ܘܐܡ̣ܪ ܠܗ.
ܕܒܪ ܛܘܒܝܛ ܫܩ̣ܠ ܐܢܬܬܐ ܠܒܪܬܗ ܕܪܓܘܐܝܠ. ܘܬܡܢ ܗܘ. ܘܠܟ ܩ̇ܪܐ ܠܟ ܠܡܫܬܘܬܐ.
ܘܩ̣ܡ ܓܒܥܐܝܠ ܘܐܥ̣ܠ ܚܘܝܗ ܪ̈ܓܘܣܝܬܐ̇· ܟܕ ܚܛܝ̈ܡܢ. ܘܡܢ̣ܐ ܟܣܦܐ ܘܣ̣ܡ ܥܠ ܓܡ̈ܠܐ
6 ܘܩܕܡܘ ܒܫܦܪܐ ܘܐܬ̣ܘ ܠܡܫܬܘܬܐ ܕܪܓܘܐܝܠ ܘܐܫܟܚܘ ܠܛܘܒܝܢ ܟܕ ܣܡܝܟ ܘܫܘܪ ܘܩ̣ܡ
ܘܢܫܩܗ. ܘܐܡ̣ܪ ܠܗ ܓܒܥܐܝܠ. ܡܫܒܚ ܐܠܗܐ ܕܝܗ̣ܒ ܠܟ ܫܠܡܐ. ܡܛܠ ܕܒܪܗ ܐܢܬ ܕܓܒܪܐ
ܛ̇ܒܐ ܕܥ̣ܒܕ ܙܕܝܩܘܬܐ. ܒܪܝܟ ܐܢܬ ܘܒܪܝܟ ܐܒܘܟ ܘܐܡܟ. ܘܒܪܝܟܐ ܐܢܬܬܟ ܘܐܒܘܗ̇
ܘܐܡܗ̇

Chapter 10

1 ܛܘܒܝܛ ܕܝܢ ܡܢܐ ܠܗܘܢ ܝܘ̈ܡܬܐ. ܡܢ ܝܘܡܐ ܕܢܦܩ ܛܘܒܝܐ ܒܪܗ ܀ ܘܟܕ ܫܠܡܘ ܝܘܡ̈ܬܐ
2 ܘܐܡ̣ܪ. ܟܒܪ ܡܝܬ ܠܗ ܓܒܥܐܝܠ. ܘܐܢܫ ܠܐ ܝ̇ܗܒ ܠܗ ܟܣܦܐ ܗ̇ܘ ܠܒܪܝ
3 ܟܪ̣ܝܬ ܠܗ ܠܛܘܒܝܛ
4 ܘܐ̇ܡܪܐ ܚ̇ܢܐ ܐܒܕ ܠܗ ܒܪܝ. ܘܠܐ ܗܘܐ ܩܝܡ. ܘܒܟܝܐ ܗܘܬ ܥܠܘܗܝ̣. ܘܐ̇ܡܪܐ ܗܘܬ
5 ܘܝ ܠܝ ܒܪܝ. ܕܐܢܬ ܗܘܝܬ ܢܘܗܪܐ ܕܥ̈ܝܢܝ. ܠܡܢܐ ܫܒܩܬܗ ܕܢܐܙܠ ܡܢ ܠܘܬܝ
6 ܘܒܥ̇ܐ ܗܘܐ ܡܢܗ̇ ܛܘܒܝܛ ܘܐܡܪ. ܐܬܠܒܒܝ ܚܬܝ ܐ̇ܬܐ ܒܪܢ ܟܕ ܚܠܝ̣ܡ. ܥܘܦܝܢܐ
ܗܘ̣ܐ ܠܗ. ܠܐ ܬܟܪܐ ܠܟܝ. ܡܛܠ ܗ̇ܘ ܕܐܙ̣ܠ ܥܡܗ ܡܗܝܡܢ ܗܘ ܘܡܢ ܐܚ̈ܝܢ ܗܘ. ܠܐ
ܬܣܝܡܝܢ ܟܪܝܘܬܐ ܒܠܒܟܝ
7 ܘܐ̇ܡܪܐ ܚܢܐ ܐܒ̣ܕ ܠܗ ܒܪܝ . ܘܫܘ̣ܪܬ̇ ܘܢܦ̣ܩܬ̣̇. ܘܐܙܠܐ ܗܘܬ ܒܐܘܪܚܐ. ܘܡܚܙܐ
ܗܘܬ ܥܕܡܐ ܕܥ̣ܪܒ ܫܡܫܐ. ܘܐܬ̣ܬ̇ ܘܥ̣ܠܬ̇ ܠܩܝܬܘܢܐ̣. ܘܡܕܡ ܠܐ ܛܥ̣ܡܬ̇ ܘܠܐ ܡܫܟܚܐ
ܗܘܬ ܠܡܕܡܟ. ܘܟܕ ܫܠܡ̣ܘ ܥܣܪ̈ܐ ܝܘܡ̈ܝܢ ܐܟܡܐ ܕܝܡ̣ܐ ܗܘܐ ܪܓܘܐܝܠ. ܘܐܡ̣ܪ ܠܗ
ܛܘܒܝܐ. ܝ̇ܕܥ ܐܢ̣ܐ ܕܐܒܝ ܘܐܡܝ ܒܥܩܬܐ ܪܒܬܐ ܫܪܝܢ. ܘܣܒܪܝܢ ܕܠܐ ܡܟܝܠ ܚ̇ܙܝܢ ܐ̈ܦܝ
8 ܘܐܡ̣ܪ ܪܓܘܐܝܠ. ܐܢ̇ܐ ܐ̇ܫܕܪ ܐܝ̈ܙܓܕܐ ܠܘܬ ܐܒܘܟ. ܘܢܚܘܘܢܝܗܝ ܕܗܟܢܐ ܗܘܬ
ܚܫܚܬܐ. ܘܐܢܬ ܟ̇ܬܪ ܠܘܬܝ ܬܘܒ ܩܠܝܠ ܝܘܡ̈ܬܐ
9 ܘܐܡ̣ܪ ܠܗ ܛܘܒܝܐ. ܠܐ ܡܫܟܚ ܐܢ̣ܐ. ܒ̇ܥܐ ܐܢ̣ܐ ܡܢܟ ܫܕܪܝܢܝ̣. ܕܠܐ ܬܟܪܐ ܠܐܒܝ
10 ܘܩ̣ܡ ܪܓܘܐܝܠ ܘܕܒܪ ܠܒܪܬܗ. ܘܐܫܠܡ̣ܗ̇ ܠܛܘܒܝܐ. ܘܝܗܒ ܠܗ ܡܢ ܟܠܗܘܢ ܢܟ̈ܣܘܗܝ
ܦܠܓܗܘܢ. ܥܒ̣̈ܕܐ ܘܐܡܗ̈ܬܐ. ܘܬܘܪ̈ܐ ܘܥܢܐ ܘܓ̈ܡܠܐ ܘܚܡܪ̈ܐ. ܘܕܗܒܐ ܘܟܣܦܐ.
ܘܢܚ̈ܬܐ ܣ̈ܓܝܐܐ
11 ܘܫ̇ܕܪ ܐܢܘܢ ܘܢ̇ܫ̣ܩ ܐܢܘܢ. ܘܐܡ̣ܪ ܪܓܘܐܝܠ. ܙܠ̣ܘ ܒܫܠܡܐ ܒܢ̈ܝ ܟܕ ܚܠܝܡܝܢ.
ܘܡܪܗ̇ ܕܫܡܝܐ ܘܕܐܪܥܐ̣. ܗ̣ܘ ܢܬ̇ܩܢ ܐܘܪܚܟܘܢ. ܘܐ̇ܚܙܐ ܒܢܝ̈ܟܘܢ ܥܕܠܐ ܐܡܘܬ
12 ܘܢܫܩ ܪܓܘܐܝܠ ܠܣܪܐ ܘܐܡ̣ܪ ܠܗ̇. ܒܪܬܝ ܗܘܝܬܝ ܡܝܩܪܐ ܠܚܡܘܟܝ ܘܠܚܡܬܟܝ. ܡܛܠ
ܕܡܢ ܗܫܐ̣ ܗ̣ܢܘܢ ܐܢܘܢ ܐܒܗ̈ܝܟܝ. ܐܝܟ ܕܗ̣ܘܝܢ ܚܢܢ̣. ܙܠ̣ܘ ܒܫܠܡܐ ܀ ܘܐܡ̣ܪܬ̇
ܥܕܢܝܐ ܠܛܘܒܝܐ. ܗܐ ܩܕܡ ܡܪܝܐ ܡܫܠܡܐ ܐܢ̣ܐ ܠܟ ܒܪܬܝ. ܕܠܐ ܬ̇ܗܪܝܗ̇ ܒܟܠܗܘܢ
ܝܘ̈ܡܬܐ ܕܚܝ̈ܝܗ̇. ܡܛܠ ܕܡܢ ܗܫܐ ܐܡܟ ܐܢ̣ܐ. ܘܣܪܐ ܚܬܟ ܗܝ. ܘܢܫ̇ܩ̣ܬ ܐܢܘܢ
ܠܬܪ̈ܝܗܘܢ. ܘܢܦ̣ܩܘ ܀

Chapter 11

1 ܘܚ̇ܕܐ ܗܘܐ ܛܘܒܝܐ̣ ܘܡܫܒܚ ܠܡܪܗ̇ ܕܫܡܝܐ ܘܕܐܪܥܐ. ܘܐܡܪ ܕܢܗܘ̣ܐ ܠܝ ܕܐ̇ܗܘܐ
ܡܝܩܪ ܠܚܡܝܢܝ ܘܠܚܡܬܝ ܐܝܟ ܕܠܐܒ̈ܗܝ̣. ܟܠܗܘܢ ܝܘ̈ܡܬܐ ܕܚܝ̈ܝܗܘܢ. ܘܢܦ̣ܩܘ ܕܢܐܙܠܘܢ
ܒܐܘܪܚܐ. ܘܐܬܘ ܠܗܘܢ ܠܩܣܪܝ ܗ̇ܝ ܕܐܝܬܝܗ̇ ܠܘܩܒܠ ܢܝܢܘܐ
2 ܘܐܡ̣ܪ ܪܦܐܝܠ ܠܛܘܒܝܐ. ܐܢܬ ܝ̇ܕܥܬ ܠܪܥܝܢܗ ܕܐܒܘܟ
3 ܒܪܡ ܗܫܐ ܩܘܡ ܙܠ ܬ̇ܩܢ ܒܝܬܐ̇· ܘܐܢܬܬܟ ܒܢܝܚܐ ܐ̇ܬܝܐ
4 ܘܢܦܩ̣ܘ ܘܐܙܠ̣ܘ ܬܪ̈ܝܗܘܢ. ܘܟܠܒܐ ܪܗܛ ܠܗ ܩܕܡܝܗܘܢ. ܘܐܡ̣ܪ ܠܗ ܪܦܐܝܠ
ܠܛܘܒܝܐ. ܣܒ ܡܪܪܬܐ ܗ̇ܝ ܕܢܘܢܐ ܒܐܝ̣ܕܟ̣. ܘܡܐ ܕܡܬܩܪܒܬ ܠܐܦ̈ܝ ܐܒܘܟ ܘܡܩ̇ܪܒ
ܥܝܢܘ̈ܗܝ ܠܘܬܟ. ܥܕ ܗ̣ܢ̈ܝܢ ܦܬܝܚ̈ܢ̣. ܥܨܘܪ ܡܪܪܬܐ ܗܕܐ ܒܥܝ̈ܢܘܗܝ. ܘܢ̣ܨܪܦ ܠܗ.
ܘܡܐ ܕܨܪܦ ܠܗ̣. ܢܬ̣ܩܠܦ ܗܘ ܚܘܪܘܪܐ ܡܢ ܥܝܢ̈ܘܗܝ̣. ܘܢܚ̣ܙܐ ܢܘܗܪܐ ܐܒܘܟ
5 ܘܩ̇ܝܡܐ ܗܘܬ ܚܢܐ. ܟܕ ܡܚܝܪܐ ܒܐܘܪܚܐ
6 ܘܚ̣ܙܬ̇ ܠܟܠܒܐ ܕܪܗܛ ܘܐܬܐ. ܘܪܗ̣ܛܬ̇ ܘܐܡܪܬ ܠܛܘܒܝܛ ܗܐ ܒܪܟ ܐܬ̣ܐ
9 ܘܥܛܦ̣ܬ̇ ܘܢܦ̣ܩܬ̇ ܠܐܘܪܥܗ ܕܒܪܗ̇. ܘܥ̣̇ܦܩܬܗ ܘܢܦܠܬ ܥܠ ܨܘܪܗ ܘܐ̇ܡܪܐ .
ܕܚ̇ܙܝܬܟ ܒܪܝ. ܠܐ ܟܪܝܐ ܠܝ. ܐܢ ܡ̇ܝܬܐ ܐܢ̣ܐ ܡܛܠ ܕܗܐ ܚ̇ܙܝܬܟ. ܘܐܬ̣ܐ ܠܘܬ
ܛܘܒܝܛ ܐܒܘܗܝ
10 ܘܗ̣ܘ ܩ̇ܐܡ ܗܘܐ ܥܠ ܬܪܥܐ. ܘܟܕ ܫܡ̣ܥ ܩܠܐ ܕܒܪܗ̣. ܨܒ̣ܐ ܗܘܐ ܕܢܐܪܥܝܘܗܝ.
ܘܐܝܟ ܒܥܐ ܕܢܐܪܥܝܘܗܝ ܠܒܪܗ̣. ܐܬܬ̇ܩܠ ܘܢܦ̣ܠ. ܘܪܗܛ ܛܘܒܝܐ ܒܪܗ
11 ܘܐܚ̣ܕ ܘܐܩ̣ܝܡ ܠܛܘܒܝܛ ܐܒܘܗܝ. ܘܟܕ ܩ̣ܡ ܡܚ̈ܝܪܢ ܗܘ̈ܝ ܐܦܘܗ̈ܝ ܠܥܠ. ܘܒ̇ܥܐ
ܗܘܐ ܕܢܫܩܝܘܗܝ ܠܒܪܗ. ܘܬܪܬܝ̈ܗܝܢ ܥܝܢܘ̈ܗܝ ܦܬܝܚ̈ܢ ܗܘ̈ܝ. ܘܥ̣ܨܪ ܡܪܪܬܐ ܛܘܒܝܐ
ܒܥܝ̈ܢܘܗܝ ܕܛܘܒܝܛ ܐܒܘܗܝ ܘܥ̣̇ܡܨ ܥܝ̈ܢܘܗܝ ܘܐܡ̣ܪ ܡܢܐ ܥܒ̣ܕܬ ܠܝ ܒܪܝ. ܘܐܡ̣ܪ
ܛܘܒܝܐ. ܐܬܠܒܒ ܐܒܝ ܘܣܝܒܪ. ܣܡܐ ܗܘ ܗܢܐ ܘܦܫܪܐ ܥ̇ܒܕ ܠܟ. ܘܐܚܡܣܢܗ ܠܐܒܘܗܝ.
ܘܥܕ ܗܘ ܐܚܝܕ ܠܗ
13 ܩܠ̣ܦ ܗ̇ܘ ܣܡܐ ܗܠܝܢ ܚܘܪܘܪ̈ܐ . ܘܚ̣ܙܐ ܛܘܒܝܛ ܢܘܗܪܐ ܘܫ̇ܒ̣ܚ ܠܐܠܗܐ. ܘܚ̇ܪ
ܒܫܡܝܐ ܘܢܫ̣ܩ ܠܒܪܗ
14 ܘܐܡ̣ܪ ܕܚܙ̇ܝܬܟ ܒܪܝ. ܒܪܝܟ ܡܪܝܐ ܕܗܐ ܐ̇ܢܐ ܚܙܝ̇ܬ ܠܒܪܝ. ܘܡܫܒܚ ܫܡܗ ܕܡܪܝܐ
ܕܥ̇ܒܕ ܬܕܡܪ̈ܬܐ
15 ܘܥܠ ܛܘܒܝܛ ܠܒܝܬܗ̣. ܘܚܢܐ ܐܢܬܬܗ. ܟܕ ܚ̇ܕܝܢ ܘܡܫܒܚܝܢ ܗܘܘ ܥܠ ܡܕܡ ܕܗܘ̣ܐ
ܠܗܘܢ. ܘܓ̣ܠܐ ܛܘܒܝܐ ܠܐܒܘܗܝ̣. ܕܗܘ̣ܬ ܐܘܪܚܗ ܫܦܝܪܐ. ܘܕܐܝܬܝ ܟܣܦܐ ܘܕܫܩ̣ܠ
ܐܢܬܬܐ ܠܣܪܐ ܒܪܬܗ ܕܪܓܘܐܝܠ. ܘܐܡ̣ܪܘ ܕܗܐ ܩܪܝܒܐ ܠܬܪܥܐ ܕܫܘܪܐ. ܀ ܘܚܕܝܘ ܛܘܒܝܛ
ܘܚ̣̇ܢܐ ܐܢܬܬܗ
16 ܘܢܦܩܘ ܠܐܘܪܥܗ̇ ܟܠܗܘܢ. ܘܚܕܝܘ ܫܒܒܝ̈ܗܘܢ. ܀ ܘܐܝܠܝܢ ܕܐ̇ܙܠܝܢ ܗܘܘ ܥܡܗܘܢ̣.
ܡܬܕܡܪܝܢ ܗܘܘ ܒܛܘܒܝܛ ܕܐ̇ܙܠ ܗܘܐ ܟܕ ܚܠܝܡ ܘܐܢܫ ܠܐ ܐܚܝܕ ܗܘܐ ܒܐܝ̣ܕܗ
17 ܘܒܩܠܐ ܪܒܐ ܡܫܒܚ ܗܘܐ ܛܘܒܝܛ ܠܡܪܝܐ ܐܠܗܐ ܕܦ̇ܬ̣ܚ ܠܗ ܥܝ̈ܢܘܗܝ ܀ ܘܟܕ ܐܬܩܪܒ
ܛܘܒܝܛ ܠܘܬ ܣܪܐ ܟܠܬܗ ܐܡ̣ܪ ܠܗ̇. ܐܬ̣ܝܬܝ ܒܫܠܡܐ ܒܪܬܝ. ܒܪܝܟ ܗܘ ܐܒܘܟܝ. ܘܒܪܝܟܐ
ܗܝ ܐܡܟܝ. ܘܗ̇ܘ ܕܐܝܬܝܟܝ ܠܘܬܝ ܘܒܪܝܟ ܒܪܝ ܛܘܒܝܐ. ܘܒܪܝܟܬܝ ܐܢܬܝ ܒܪܬܝ. ܘܗ̣ܘܬ
ܚܕܘܬܐ ܪܒܬܐ ܒܝܘܡܐ ܗ̇ܘ ܠܝܘ̈ܕܝܐ ܟܠܗܘܢ ܕܥܡܪܝܢ ܗܘܘ ܒܢܝܢܘܐ
18 ܘܐܬ̣ܐ ܠܬܡܢ ܥܩܝܩܪ ܘܠܒܢ ܒܪ ܚܬܗ ܥܡܗ ܠܘܬ ܛܘܒܝܛ
19 ܘܦܛ̣ܪܬ̇ ܡܫܬܘܬܐ ܒܚܕܘܬܐ. ܘܐܝܬܝܘ ܩܘܪ̈ܒܢܐ ܣ̈ܓܝܐܐ ܀

Chapter 12

1 ܘܟܕ ܦܛ̣ܪܬ̇ ܡܫܬܘܬܐ̣. ܐܡ̣ܪ ܛܘܒܝܛ ܠܒܪܗ. ܚ̇ܙܝ ܒܪܝ ܕܢܬܠ ܐܓܪܐ ܠܓܒܪܐ ܗܢܐ
ܕܐܙ̣ܠ ܥܡܟ̇· ܘܬܘܣܦ ܠܗ ܥܠ ܐܓܪܗ
2 ܘܐܡ̣ܪ ܛܘܒܝܐ. ܐܒܝ ܟܡܐ ܐܬܠ ܠܗ. ܠܐ ܓܝܪ ܚ̇ܐܣ ܐܢ̣ܐ ܕܐ̇ܬܠ ܠܗ ܦܠܓܐ ܕܡܕܡ
ܕܐܝܬܝܬ ܥܡܝ
3 ܡܛܠ ܕܠܝ ܢ̇ܛ̣ܪ ܒܐܘܪܚܐ. ܘܠܐܢܬܬܝ ܐܣ̣ܝ. ܘܟܣܦܐ ܐܝܬܝ. ܠܐ ܓܝܪ ܚ̇ܣܪ ܐܢ̣ܐ
ܕܝ̇ܗܒ ܐܢ̣ܐ ܠܗ
4 ܘܐܡ̣ܪ ܛܘܒܝܛ. ܙ̇ܕܩ ܗܘ ܕܢܬܠ ܠܗ ܦܠܓܐ ܕܟܠܡܕܡ ܕܐܝܬ̣ܝܬ ܥܡܟ
5 ܘܩ̣ܪܝܗܝ ܘܐܡ̣ܪ ܠܗ. ܣܒ ܦܠܓܐ ܕܟܠܡܕܡ ܕܐܝܬܝܬ ܥܡܝ̣ . ܘܙܠ ܒܫܠܡܐ
6 ܗ̣ܘ ܕܝܢ ܩܪܐ ܐܢܘܢ ܠܣܛܪ ܘܐܡ̣ܪ ܠܬܪ̈ܝܗܘܢ̇· ܗܘܘ ܡܫܒܚܝܢ ܠܐܠܗܐ ܘܡܘܕܝܢ ܠܗ ܩܕܡ
ܒܢܝܢ̈ܫܐ ܟܠܗܘܢ̣. ܒܟܠܡܕܡ ܕܥܒ̣ܕ ܥܡܟܘܢ ܛܒ̈ܬܐ. ܡܛܠ ܕܛܒ ܗܘ ܠܡܫܒܚܘ ܠܐܠܗܐ
ܘܠܡܪܡܪܡܘ ܠܫܡܗ. ܘܠܡ̈ܠܘܗܝ ܕܐܠܗܐ ܗܘܝܬܘܢ ܐܡ̇ܪܝܢ ܒܟܠܙܒܢ
7 ܡܛܠ ܕܪܐܙܐ ܐܢܝ̈ܢ ܕܡܠܟܘܬܐ. ܘܠܡܥܒܕ ܛܒ̈ܬܐ. ܘܕܒܝ̣ܫ ܠܐ ܢܫܬܟܚ ܒܟܘܢ. ܐܠܐ
ܛܒ̈ܬܐ
8 ܘܬܗ̣ܘܐ ܠܟܘܢ. ܐܡܝܢܘܬܐ ܒܨܘܡܐ ܘܒܨܠܘܬܐ. ܘܙܕܝܩܘܬܐ ܘܟܐܢܘܬܐ. ܡܛܠ ܕܗܠܝܢ
ܬܪܬܝܗܝܢ ܛܒ̈ܢ ܠܡܥ̣ܒܕ. ܙܕܝܩܘܬܐ ܣܝ̣ܡܬܐ ܗܝ ܪܒܬܐ
9 ܙܕܝܩܘܬܐ ܡܦ̇ܨܝܐ ܡܢ ܡܘܬܐ. ܘܐܝܠܝܢ ܕܥ̇ܒܕܝܢ ܙܕܝܩܘܬܐ̣. ܗ̣ܢܘܢ ܢܥ̣ܠܘܢ
ܠܚ̈ܝܐ.
11 ܒܪܡ ܕܝܢ ܐ̇ܓܠܐ ܠܟܘܢ ܫܪܪܐ̣. ܘܠܐ ܐ̇ܛܫܐ ܡܢܟܘܢ
12 ܟܕ ܨ̇ܠ̣ܝܬ ܐܢܬ ܛܘܒܝܛ ܘܟܠܬܟ ܣܪܐ̣. ܐܫܬܡ̣ܥܬ̇ ܨܠܘܬܐ ܕܬܪ̈ܝܟܘܢ ܩܕܡ ܐܠܗܐ.
ܘܐܬܝܕܥܘ ܥ̇ܒ̈ܕܝܟ ܘܙܕܩ̈ܬܟ ܗܠܝܢ ܕܥ̇ܒܕ ܗܘܝܬ̣. ܥܠ ܐܝܠܝܢ ܕܡ̇ܝܬܝܢ ܗܘܘ
13 ܟܕ ܩܡ̣ܬ ܡܛܫܝܐܝܬ ܘܫܩ̣ܠܬ ܡܝܬܐ ܗ̇ܘ ܟܕ ܐܬ̣ܐ ܥܠܝܟ ܢܣܝܘܢܐ̣
14 ܫ̇ܕܪܢܝ ܐܠܗܐ ܕܐ̇ܦܨܝܟ ܘܐ̇ܣܝܟ ܠܟ ܘܠܟܠܬܟ
15 ܐ̇ܢܐ ܐܢ̣ܐ ܪܦܐܝܠ ܚܕ ܡܢ ܡ̈ܠܐܟܐ ܕܩ̇ܝܡܝܢ ܩܕܡ ܐܠܗܐ
16 ܘܕܚ̣ܠܘ ܘܐܬܬܙܝܥ̣ܘ ܬܪ̈ܝܗܘܢ. ܘܢܦ̣ܠܘ ܥܠ ܐܦ̈ܝܗܘܢ ܥܠ ܐܪܥܐ
17 ܘܐܡ̣ܪ ܠܗܘܢ. ܠܐ ܬܕܚܠܘܢ. ܫܠܡܐ ܗܘ ܠܟܘܢ. ܗ̣ܘܝܬܘܢ ܡܫܒܚܝܢ ܠܐܠܗܐ
18 ܡܛܠ ܕܠܐ ܗܘܐ ܒܛܝܒܘܬܝ ܗܘ̈ܝ ܗܠܝܢ. ܐܠܐ ܒܛܝܒܘܬܗ ܕܐܠܗܐ
19 ܘܐ̇ܢܐ ܠܐ ܐ̇ܟܠ ܗܘܝܬ ܘܠܐ ܫ̇ܬܐ ܗܘܝܬ. ܐܠܐ ܐܢܬܘܢ ܚ̇ܙܝܢ ܗܘܝܬܘܢ ܠܝ ܕܐܟܠ
ܐܢ̣ܐ ܘܫ̇ܬܐ ܐܢ̣ܐ
20 ܒܪܡ ܕܝܢ ܗܫܐ ܩܘܡܘ ܡܢ ܐܪܥܐ. ܘܟܬܘܒܘ ܐܢ̈ܝܢ ܗܠܝܢ ܒܟܬܒܐ. ܘܗ̣ܘܝܬܘܢ ܡܫܒܚܝܢ
ܠܐܠܗܐ. ܐ̇ܢܐ ܓܝܪ ܗܐ ܡܣܬܠܩ ܐܢܐ ܠܝ̣. ܠܘܬ ܡܢ ܕܫ̇ܕܪܢܝ
21 ܘܟܕ ܩܡܘ. ܒ̇ܥܝܢ ܗܘܘ ܠܗ ܘܠܐ ܐܝܬܘܗܝ
22 ܘܡܫܒܚܝܢ ܗܘܘ ܠܗ ܠܐܠܗܐ ܘܡܘܕܝܢ ܒܥܒ̇ܕܐ ܕܥܒ̣ܕ ܠܘܬܗܘܢ

Chapter 13

1 ܘܟܬ̣ܒ ܛܘܒܝܛ ܬܫܒܘܚܬܐ ܗܕܐ ܒܚܕܘܬܐ ܘܐܡ̇ܪ ܗܘܐ ܗܟܢܐ. ܒܪܝܟ ܐܢܬ ܐܠܗܐ ܚ̇ܝ̣ܐ.
ܕܡܠܟܘܬܟ ܠܐ ܥ̇ܒܪܐ
2 ܐܢܬ ܗܘ ܕܡܢܓܕܬ ܘܡܪܚ̣̇ܡ̣. ܘܡܚܬ ܐܢܬ ܠܫܝܘܠ ܘܡ̇ܣܩ ܐܢܬ̣. ܘܠܝܬ ܕܡ̣ܨܐ
ܕܢܥܪܘܩ ܡܢ ܩܕܡܝܟ̣
3 ܐܘܕܘ ܩܕܡܘܗܝ ܒ̈ܢܝ ܐܝܣܪܝܠ ܩܕܡ ܥܡ̈ܡܐ. ܡܛܠ ܕܗ̣ܘ ܙܪܥܢ ܒܝܢܬܗܘܢ
4 ܘܠܝܬ ܐܟܘܬܗ ܘܬܕܡܪ̈ܬܗ ܕܥ̇ܒܕ. ܡܛܠ ܕܗܘܝܘ ܡܪܢ ܘܐܠܗܢ. ܘܐܒܘܢ ܠܥܠܡ ܥܠܡܝܢ
5 ܗܠܝܢ ܓܝܪ ܡܛܠ ܚܛܗ̈ܝܢ. ܘܢܬܘܒ ܘܢܪܚ̣̇ܡ ܥܠܝܢ. ܘܢܟܢܫܢ ܡܢ ܟܠܗܘܢ ܥܡ̈ܡܐ
ܕܐܬܒܕܪܢ ܒܗܘܢ
6 ܡܐ ܕܢܬܦܢܐ ܠܘܬܗ̣. ܘܢܥ̣ܒܕ ܩܘܫܬܐ ܩܕܡܘܗܝ ܒܠܒܐ ܕܟܝܐ ܀ ܘܗܫܐ ܚܙܘ ܟܠ ܡܕܡ
ܕܥ̣ܒܕ ܥܡܢ. ܘܐܘ̣ܕܘ ܩܕܡܘܗܝ ܡܢ ܟܠܗ ܠܒܟܘܢ. ܘܫܒܚܘ ܠܐܠܗܐ ܕܟܐܢܘܬܐ̣. ܘܪܡܪܡܘ
ܠܡܠܟܐ ܕܠܥܠܡ. ܘܐܬܦ̣ܢܘ ܚ̈ܛܝܐ̣. ܘܥܒ̣ܕܘ ܟܐܢܘܬܐ ܩܕܡܘܗܝ. ܘܢܨܛܒ̇ܐ ܒܟܘܢ
ܘܢܪܚ̣̇ܡ ܥܠܝܟܘܢ
7 ܡܛܠ ܕܗܐ ܠܐܠܗܝ ܡܪܡܪܡ ܐܢ̣ܐ. ܘܢܦܫܝ ܒܐܠܗܝ ܪܘܙܐ
8 ܐܢܬܘܢ ܕܝܢ ܐܘܕܘ ܩܕܡܘܗܝ ܒܐܘܪܝܫܠܡ ܡܕܝܢܬܐ ܩܕܝܫܬܐ ܀

Chapter 14

1 ܘܟܕ ܫ̇ܠ̣ܡ ܡ̈ܠܘܗܝ ܒܬܘܕܝܬܐ ܛܘܒܝܛ̣. ܣܐ̣ܒ ܗܘܐ ܒܫܠܡܐ. ܘܡܝ̣ܬ ܒܪ ܡܐܐ
ܘܬܪ̈ܬܝܢ ܫ̈ܢܝܢ. ܘܐܬܩܒܪ ܒܬܫܒܘܚܬܐ ܪܒܬܐ ܒܢܝܢܘܐ
2 ܟܕ ܐܝܬܘܗܝ ܗܘܐ ܒܪ ܚ̈ܡܫܝܢ ܘܬܡ̈ܢܐ ܫ̈ܢܝܢ̣. ܐܣܬܡܝ. ܘܫܒܥ ܫ̈ܢܝܐ ܚܝܐ
ܒܣܡܝܘܬܐ. ܘܟܕ ܐܬܦܢܝ ܘܝܗ̣ܒ ܠܗ ܐܠܗܐ ܢܘܗܪܐ ܘܐܬܦܬܚܝܢ ܥܝܢܘ̈ܗܝ ܚܝܐ ܬܘܒ ܫ̈ܢܝܐ
ܬܠܬܝܢ ܘܫ̈ܒܥ. ܟܕ ܒܟܠܗ ܡܬܚܐ ܕܚܝ̣̈ܘܗܝ ܥ̇ܒܕ ܗܘܐ ܡܪܚܡܢܘܬܐ ܘܙܕܝܩܘܬܐ ܘܡܘܕܐ ܗܘܐ
ܩܕܡ ܐܠܗܐ
3 ܘܟܕ ܡܐܬ ܗܘܐ ܩ̣ܪܐ ܠܛܘܒܝܐ ܒܪܗ. ܘܐܡ̣ܪ ܠܗ. ܒܪܝ ܡܐ ܕܡܝܬܬ ܘܩܒܪܬܢܝ. ܕܒܪ
ܒܢ̈ܝܟ
4 ܘܙܠ ܠܡܕܝ. ܡܛܠ ܕܡܗ̈ܝܡܢܢ ܐܢ̈ܝܢ ܡܠܘܗ̈ܝ ܕܢܒܝܐ̇· ܕܡ̣̇ܠܠ ܒܫܡܗ ܕܡܪܝܐ ܥܠ
ܐܪ̈ܡܝܐ ܘܥܠ ܢܝܢܘܐ. ܘܡܠܬܐ ܡ̈ܢܗܝܢ ܠܐ ܬ̣ܛܥܐ. ܘܝܬܝܪܐܝܬ ܫܪܪܐ ܢܗ̣ܘܐ ܒܡܕܝ.
ܝܬܝܪ ܡܢ ܕܒܢܝܢܘܐ. ܘܝܬܝܪ ܡܢ ܒܝܬ ܐܪ̈ܡܝܐ. ܘܝܬܝܪ ܡܢ ܕܒܒܝܠ ܀ ܐܦ ܐ̈ܚܝܢ ܐܝܠܝܢ
ܕܥ̇ܡܪܝܢ ܒܗ̇ ܒܐܘܪܝܫܠܡ. ܟܠܗܘܢ ܢܬܒ̇ܕܪܘܢ ܒܟܠܗ̇ ܐܪܥܐ ܡܢ ܒܝܬ ܐܝܣܪܝܠ. ܘܬܗ̣ܘܐ
ܠܗ̇ ܐܪܥܐ ܛܒܬܐ̣ ܚܪܒܬܐ. ܘܐܦ ܒܝܬܗ ܕܐܠܗܐ ܘܐܦ ܡܕܝܢܬܐ
5 ܘܡܢ ܒ̇ܬܪ ܗܠܝܢ ܢܬܪܚ̣̇ܡ ܐܠܗܐ. ܘܢ̇ܗܦܟ ܫܪܟܗ ܕܐܝܣܪܝܠ. ܘܗ̣ܢܘܢ ܢܒ̣ܢܘܢ
ܒܝܬܐ̣. ܘܟܠܗܘܢ ܢܗ̣ܦܟܘܢ ܠܬܡܢ̣. ܐܝܠܝܢ ܕܐܝܬ ܗܘܘ ܒܫܒ̣ܝܬܐ ܀ ܘܬܬܒ̣ܢܐ ܐܘܪܝܫܠܡ
ܘܐܦ ܒܝܬܐ̣. ܒܬܫܒܘܚܬܐ ܠܟܠܗܝ̈ܢ ܫܪ̈ܒܬܐ ܕܥܠܡܐ. ܐܝܟ ܡܕܡ ܕܐܬܢܒܝܘ ܢܒ̈ܝܐ̣ ܐܝܠܝܢ
ܕܐܡ̣ܪܘ ܒܫܡܗ ܕܡܪܝܐ
6 ܒܝܬ ܐܝܣܪܝܠ ܘܟܠܗܘܢ ܥܡ̈ܡܐ ܢܬ̣ܦܢܘܢ ܠܘܬ ܐܠܗܐ ܕܐܝܣܪܝܠ̣. ܘܢ̣ܗܘܘܢ ܕܚ̇ܠܝܢ ܠܗ
ܒܟܐܢܘܬܐ. ܀ ܒܪܡ ܕܝܢ ܥܒܕܘ ܕܫܦܝܪ ܩܕܡܘܗܝ. ܘܦܩܕܘ ܠܒܢ̈ܝܟܘܢ ܕܢܗܘܘܢ ܥ̇ܒܕܝܢ
ܙܕܝܩܘܬܐ ܘܟܐܢܘܬܐ. ܘܢܗܘܘܢ ܡܬܕܟܪܝܢ ܠܡܪܝܐ. ܘܢܗܘܘܢ ܡܫܒܚܝܢ ܠܫܡܗ ܒܟܠܙܒܢ ܡܢ
ܟܠܗ ܚܝܠܗܘܢ
10 ܗܫܐ ܒܪܝ ܡܐ ܕܩܒܪܬܢܝ ܠܝ ܘܠܐܡܟ̣. ܦ̣ܘܩ ܠܟ ܡܢ ܢܝܢܘܐ. ܡܛܠ ܕܪ̈ܫܝܥܐ ܣܓܝ ܐܝܬ
ܒܗ̇. ܡܛܠ ܕܒܗ̇ ܦ̇ܪܥ ܥ̣̇ܟܒ ܠܥܩܝܩܪ . ܐܝܢܐ ܕܪܒ̣̇ܝܗ ܠܛܘܒܝܐ. ܡܛܠ ܕܠܐ ܗܘܐ
ܠܐܪܥܐ ܐܚܬܗ. ܘܥܠ ܠܚܫܘܟܐ ܥ̣̇ܟܒ. ܘܥܩܝܩܪ ܠܢܘܗܪܐ ܢܦܩ ܡܢ ܦܚܐ ܕܨܠܐ ܠܗ ܥ̣̇ܟܒ.
ܘܗ̣ܘ ܥܠ ܠܗ̇ ܠܐܪܥܐ
11 ܘܟܕ ܫ̇ܠ̣ܡ ܛܘܒܝܛ ܡܠܘ̈ܗܝ ܗܠܝܢ . ܢܦܠ ܠܗ ܒܥܪܣܐ ܘܦ̣ܪܚܬ̇ ܪܘܚܗ ܘܐܬܩ̣ܒܪ
ܒܬܫܒ̈ܚܬܐ
12 ܘܟܕ ܡܝ̣ܬܬ̇ ܚܢܐ ܩܒܪܗ̇ ܛܘܒܝܐ ܠܘܬ ܛܘܒܝܛ ܐܒܘܗܝ. ܘܕܒ̣ܪ ܐܢܬܬܗ ܘܒܢܘ̈ܗܝ.
ܘܐܙ̣ܠ ܠܗ ܠܡܕܝ. ܘܥܡ̣ܪ ܒܒܛܢܢ ܠܘܬ ܪܓܘܐܝܠ ܚܡܘܗܝ
13 ܘܗ̣ܘ ܬܪܣܝ ܣܝܒܘܬܐ ܕܚܡܘܗܝ ܒܐ̣ܝܩܪܐ ܪܒܐ. ܘܩܒ̣ܪ ܐܢܘܢ ܒܗ̇ ܒܒܛܢܢ. ܘܗ̣ܘ
ܛܘܒܝܐ ܝ̣ܪܬ ܒܝܬ ܚܡܘܗܝ ܘܒܝܬܐ ܕܐܒܘܗܝ
14 ܘܡ̣ܝܬ ܕܝܢ ܗ̣ܘ ܛܘܒܝܐ̇· ܒܪ ܡܐܐ ܘܫܒܥ ܫ̈ܢܝܢ


Chapter 1

0 ܬܘܒ ܡ̇ܩܦܝܢܢ ܟܬܒܐ ܩܕܡܝܐ ܕܥ̇ܙܪܐ. ܘܗܢܐ ܕܝܢ ܐܝܟ ܡܫܠܡܢܘܬܐ ܕܫ̈ܒܥ̣ܝܢ
1 ܘܥܒܕ ܝܘܫܝܐ ܠܦܨܚܐ ܒܐܘܪܝܫܠܡ ܠܡܪܝܐ ܕܝܠܗ ܘܕܒܚ ܠܦܨܚܐ ܐܪܒܥܣܪ̈ܐ ܕܝܪܚܐ ܩܕܡܝܐ
2 ܟܕ ܐܩܝܡ ܠܟܗ̈ܢܐ ܥܠ ܦܘܠܚܢ ܝܘ̈ܡܬܗܘܢ ܟܕ ܡܥܛܦܝܢ ܒܐܣ̈ܛܠܐ ܒܒܝܬܗ ܕܡܪܝܐ
3 ܘܐܡܪܘ ܠܠܘ̈ܝܐ ܟܗ̈ܢܐ ܓ̈ܒܪܐ ܕܐܝܣܪܝܠ. ܩܕܫܘ ܐܢܬܘܢ ܠܟܘܢ ܠܡܪܝܐ. ܒܣܝܡܐ
ܕܩܐܒܘܬܐ ܩܕܝܫܬܐ ܕܡܪܝܐ. ܘܣܡܘ ܠܩܐܒܘܬܐ ܩܕܝܫܬܐ. ܒܒܝܬܐ ܗܘ ܕܒܢܐ ܫܘܠܘܡܘܢ.
ܡܠܟܐ ܒܪܗ ܕܕܘܝܕ ܀
4 ܘܐܡܪ ܝܘܫܝܐ ܠܐ ܐܝܬ ܠܟܘܢ ܠܡܫܩܠܗ ܥܠ ܟܬܦ̈ܬܐ ܘܗܫܐ ܗܟܝܠ ܦܠܘܚܘ ܠܡܪܝܐ ܐܠܗܐ
ܕܝܠܟܘܢ ܘܐܢܝܚܘ ܠܥܡܐ ܕܝܠܗ ܕܐܝܣܪܝܠ ܘܛܝܒܘ ܠܒܝܬܐ ܐܝܟ ܫܪ̈ܒܬܐ ܕܝܠܟܘܢ ܐܝܟ ܦܘܠܚܢ
ܝܘ̈ܡܬܐ ܕܝܠܟܘܢ ܐܝܟ ܟܬܒܐ ܕܕܘܝܕ ܡܠܟܐ ܕܐܝܣܪܝܠ ܘܒܝܕ ܐܝܕܐ ܕܫܘܠܘܡܘܢ ܡܠܟܐ ܒܪܐ
ܕܝܠܗ
5 ܘܩܘܡܘ ܒܝܬ ܩܘܕܫܐ ܐܝܟ ܦܘܠܓܐ ܕܒ̈ܬܐ ܕܫܪ̈ܒܬܐ ܕܝܠܟܘܢ ܕܠܘ̈ܝܐ ܗܢܘܢ ܕܡܢ ܩܕܝܡ
ܕܐܚ̈ܐ ܕܝܠܟܘܢ ܒܢܝ̈ܐ ܕܐܝܣܪܝܠ ܘܡܢܬܐ ܕܒܝܬܐ ܕܫܪܒܬܐ ܕܠܘ̈ܝܐ ܒܛܟܣܐ
6 ܘܬܕܒܚܘܢ ܦܨܚܐ ܐܝܟ ܕܒ̈ܚܐ ܛܝܒܘ ܠܐܚ̈ܐ ܕܝܠܟܘܢ ܘܥܒܕܘ ܦܨܚܐ ܐܝܟ ܦܘܩܕܢܐ ܕܡܪܝܐ
ܗܘ ܕܐܬܝܗܒ ܠܡܘܫܐ
7 ܘܪܫܝ ܝܘܫܝܐ ܠܥܡܐ ܗܘ ܕܐܫܬܟܚ. ܥܪ̈ܒܐ ܘܐܡܪ̈ܐ ܘܡܢ ܒܢܝ̈ܐ ܕܥ̈ܙܐ ܠܦܨܚܐ̣.
ܬܠܬܝܢ ܐܠܦ̈ܝܐ. ܬܘܪ̈ܐ ܬܠܬܐ ܐܠܦ̈ܝܐ. ܘܐܬܝܗܒܘ ܡܪ̈ܗܛܐ ܗܠܝܢ ܡܢ ܕܡܠܟܐ. ܘܪܝܫܢܐ
ܕܝܠܗ ܪܫܝܘ ܠܥܡܐ̣. ܘܠܟܗ̈ܢܐ ܘܠܠܘ̈ܝܐ ܀
8 ܝܗܒܘ ܚܠܩܝܐ ܘܙܟܪܝܐ ܘܚܙܐܝܠ ܪ̈ܝܫܢܐ ܕܒܝܬܐ ܕܐܠܗܐ ܠܟ̈ܗܢܐ ܘܝܗܒܘ ܠܦܨܚܐ ܥܪ̈ܒܐ
ܘܐܡܪ̈ܐ ܘܓ̈ܕܝܐ ܬܪ̈ܝܢ ܐܠܦ̈ܝܐ ܘܫܬܡܐܐ ܘܬܘܪ̈ܐ ܬܠܬܡܐܐ
9 ܘܒܢܝܐ ܘܫܡܥܝܐ ܘܢܬܢܝܐܝܠ ܐܚܘܗܝ ܘܚܫܟܝܐ ܘܐܚܝܐܝܠ ܘܝܘܙܒܪ ܪ̈ܝܫܢܐ ܕܠܘ̈ܝܐ ܪܫܝܘ
ܠܠܘ̈ܝܐ ܠܦܨܚܐ ܥܪ̈ܒܐ ܐܠܦܐ ܬܘܪ̈ܐ ܫܒܥܡܐܐ
10 ܘܟܕ ܗܠܝܢ ܗܘܝ ܫܦܝܪ̣. ܦܐܝܬ ܩܡܘ ܟܗ̈ܢܐ ܘܠܘ̈ܝܐ̣. ܟܕ ܐܝܬ ܠܗܘܢ ܦܛܝܪ̈ܐ.
ܐܝܟ ܫܪ̈ܒܬܐ ܘܐܝܟ ܪܝܫܢܘܬ ܡܢܘ̈ܬܐ ܕܐܒܗ̈ܬܐ ܩܕܡ ܥܡܐ ܠܡܩܪܒܘ ܠܡܪܝܐ ܐܝܟ ܗܠܝܢ
ܕܟܬܝܒ̈ܢ ܒܟܬܒܐ ܕܡܘܫܐ. ܘܗܟܢܐ ܒܨܦܪܐ ܀
11 ܘܛܘܝܘܗܝ ܠܦܨܚܐ ܒܢܘܪܐ ܐܝܟ ܕܙܕܩ ܗܘܐ ܘܠܕܒ̈ܚܐ ܒܫܠܘ ܒܩܪ̈ܕܠܐ ܘܒܩ̈ܕܣܐ ܥܡ
ܒܣܝܡܘܬ ܪܝܚܐ ܘܐܘܒܠܘ ܠܟܠܗܘܢ ܒܢܝ̈ܐ ܕܥܡܐ
12 ܒܬܪ ܕܝܢ ܗܠܝܢ ܛܝܒܘ ܘܗܢܘܢ ܠܗܘܢ ܘܠܟܗ̈ܢܐ ܐܚ̈ܐ ܕܝܠܗܘܢ ܒܢܝ̈ܐ ܕܐܗܪܘܢ
13 ܟܗ̈ܢܐ ܓܝܪ ܡܣܩܝܢ ܗܘܘ ܠܬܪܒܐ ܥܕܡܐ ܠܠܠܝܐ ܘܠܘ̈ܝܐ ܛܝܒܘ ܗܢܘܢ ܠܗܘܢ ܘܠܟ̈ܗܢܐ
ܐܚ̈ܐ ܕܝܠܗܘܢ ܒܢܝ̈ܐ ܕܐܗܪܘܢ
14 ܘܡܙܡܪ̈ܢܐ ܟܗ̈ܢܐ ܒܢܝ̈ ܐܣܦ ܐܝܬܝܗܘܢ ܗܘܘ ܥܠ ܛܟܣܐ ܕܝܠܗܘܢ ܐܝܟ ܗܠܝܢ ܕܡܢ ܕܘܝܕ
ܡܛܟܣܝܢ ܘܐܣܦ ܘܙܟܪܝܐ ܘܐܝܕܝܢܘܣ ܗܢܘܢ ܕܡܢ ܒܝܬ ܡܠܟܐ
15 ܘܬܪ̈ܥܐ ܥܠ ܟܠܚܕ ܡܢ ܒܝܬ ܬܪ̈ܥܐ ܠܐ ܐܝܬ ܗܘܐ ܕܢܥܒܪ ܟܠܚܕ ܡܢ ܦܘܠܚܢ ܝܘ̈ܡܬܐ
ܕܝܠܗ ܗܢܘܢ ܓܝܪ ܐܚ̈ܐ ܕܝܠܗܘܢ ܠܘ̈ܝܐ ܛܝܒܘ ܠܗܘܢ
16 ܘܐܫܬܡܠܝܝܢ ܗܠܝܢ ܕܕܒܚܬܗ ܕܡܪܝܐ ܒܗܘ ܝܘܡܐ ܠܡܗܘܐ ܦܨܚܐ ܘܠܡܬܩܪܒܘ ܕܒ̈ܚܐ ܩܕܡ
ܡܕܒܚܗ ܕܡܪܝܐ ܐܝܟ ܐܦܝܛܓܐ ܕܡܠܟܐ ܝܘܫܝܐ
17 ܘܥܒܕܘ ܒ̈ܢܝܐ ܕܐܝܣܪܝܠ ܗܢܘܢ ܕܐܫܬܟܚܘ ܒܙܒܢܐ ܗܢܐ ܠܦܨܚܐ ܘܠܥܐܕܐ ܕܦܛܝܪ̈ܐ
ܝܘ̈ܡܬܐ ܫܒܥܐ
18 ܘܠܐ ܗܘܐ ܦܨܚܐ ܕܐܝܟ ܗܢܐ ܒܐܝܣܪܝܠ ܡܢ ܝܘ̈ܡܬܐ ܕܙܒܢܐ ܕܫܡܘܐܝܠ ܢܒܝܐ
19 ܘܟܠܗܘܢ ܡ̈ܠܟܐ ܕܐܝܣܪܝܠ ܠܐ ܥܒܕܘ ܦܨܚܐ ܕܐܝܟ ܗܢܐ ܕܥܒܕ ܝܘܫܝܐ ܘܟܗ̈ܢܐ ܘܠܘ̈ܝܐ
ܘܝܘ̈ܕܝܐ ܘܟܠܗ ܐܝܣܪܝܠ ܗܘ ܕܐܫܬܟܚ ܒܝܬ ܡܠܟܘܬܐ ܕܝܠܗܘܢ ܒܐܘܪܝܫܠܡ
20 ܒܫܢܬܐ ܕܬܡܢܥܣܪ̈ܐ ܟܕ ܡܡܠܟ ܗܘܐ ܝܘܫܝܐ ܗܘܐ ܦܨܚܐ ܗܢܐ
21 ܘܐܬܬܪܨܘ ܥܒ̈ܕܐ ܕܝܘܫܝܐ ܩܕܡ ܡܪܝܐ ܕܝܠܗ ܒܠܒܐ ܡܠܝܐ ܕܫܦܝܪܘܬ ܕܚܠܬܐ
22 ܘܗܠܝܢ ܕܥܠܘܗܝ ܕܝܢ ܟܬܝܒ̈ܢ ܒܙܒ̈ܢܐ ܕܡܢ ܩܕܝܡ ܡܛܠ ܗܢܘܢ ܕܚܛܘ ܘܐܪܫܥܘ ܒܡܪܝܐ
ܘܝܬܝܪ ܡܢ ܟܠ ܥܡܐ ܘܡܠܟܘܬܐ ܘܗܠܝܢ ܕܐܥܝܩܘܗܝ ܒܡܪܓܫܢܘܬܐ ܘܡ̈ܠܐ ܕܡܪܝܐ ܩܡܝܢ ܥܠ
ܐܝܣܪܝܠ
23 ܘܒܬܪ ܟܠܗ ܥܒܝܕܬܐ ܗܕܐ ܕܝܘܫܝܐ ܓܕܫܬ ܠܦܪܥܘܢ ܡܠܟܐ ܕܡܨܪܝܢ ܕܟܕ ܐܬܐ ܩܪܒܐ ܢܩܝܡ
ܒܟܪܟܡܘܫ ܥܠ ܦܪܬ ܘܢܦܩ ܠܐܘܪܥܐ ܕܝܠܗ ܝܘܫܝܐ
24 ܘܫܕܪ ܡܠܟܐ ܕܡܨܪܝܢ ܠܘܬܗ ܟܕ ܐܡܪ ܡܢܐ ܠܝ ܘܠܟ ܡܠܟܐ ܕܝܗܘܕ
25 ܠܘ ܠܘܬܟ ܡܫܕܪ ܐܢܐ ܡܢ ܡܪܝܐ ܐܠܗܐ ܥܠ ܓܝܪ ܦܪܬ ܩܪܒܐ ܠܝ ܐܝܬܘܗܝ ܘܗܫܐ ܡܪܝܐ ܥܡܝ
ܐܝܬܘܗܝ ܐܪܚܩ ܘܠܐ ܬܗܘܐ ܣܩܘܒܠܐ ܠܡܪܝܐ
26 ܘܠܐ ܐܗܦܟ ܗܘ ܠܗ ܝܘܫܝܐ ܥܠ ܡܪܟܒܬܐ ܕܝܠܗ ܐܠܐ ܠܡܩܪܒܘ ܠܩܘܒܠܗ ܒ̇ܥܐ ܗܘܐ ܟܕ ܠܐ
ܢܛܪ ܗܘܐ ܒܡ̈ܠܐ ܕܐܪܡܝܐ ܢܒܝܐ ܕܡܢ ܦܘܡܗ ܕܡܪܝܐ
27 ܐܠܐ ܐܩܝܡ ܠܘܬܗ ܩܪܒܐ ܒܦܩܥܬܐ ܕܡܓܕܘ ܘܢܚܬܘ ܪ̈ܝܫܢܐ ܠܘܬ ܡܠܟܐ ܝܘܫܝܐ
28 ܘܐܡܪ ܡܠܟܐ ܠܥܒ̈ܕܐ ܕܝܠܗ ܐܪܚܩܘܢܢܝ ܡܢ ܬܟܬܘܫܐ ܐܬܡܚܠܬ ܓܝܪ ܣܓܝ ܘܡܚܕܐ ܐܪܚܩܘܗܝ
ܥܒ̈ܕܐ ܕܝܠܗ ܡܢ ܣܕܝܪܘܬ ܩܪܒܐ
29 ܘܣܠܩ ܥܠ ܡܪܟܒܬܐ ܬܪܝܢܝܬܐ ܕܝܠܗ. ܘܟܕ ܐܬܬ̇ܦܢܝ ܠܐܘܪܝܫܠܡ̣. ܚܠܦ ܠܚܝ̈ܐ
ܕܝܠܗ. ܘܐܬܩܒܪ ܒܩܒܪܐ ܐܒܗܝܐ.
30 ܘܒܟܠܗ ܝܗܘܕ ܐܬܐܒܠ ܠܝܘܫܝܐ ܘܐܠܐ ܐܪܡܝܐ ܢܒܝܐ ܚܠܦ ܝܘܫܝܐ ܘܐܝܠܝܢ ܕܩܕܡܝܢ ܝܬܒܝܢ
ܥܡ ܢܫ̈ܝܗܘܢ ܐܠܝܢ ܗܘܘ ܠܗ ܥܕܡܐ ܠܝܘܡܐ ܗܢܐ ܘܐܬܝܗܒܬ ܗܕܐ ܠܡܗܘܐ ܐܡܝܢܐܝܬ ܒܟܠܗ
ܓܢܣܐ ܕܐܝܣܪܝܠ
31 ܗܠܝܢ ܕܝܢ ܟܬܝܒ̈ܢ ܒܟܬܒܐ ܕܬܫ̈ܥܝܬܐ ܕܡ̈ܠܟܐ ܕܝܗܘܕ ܘܟܠ ܚܕܐ ܚܕܐ ܕܐܣܬܥܪܬ
ܕܥܒܝܕܬܐ ܕܝܘܫܝܐ ܘܕܬܫܒܘܚܬܐ ܕܝܠܗ ܘܕܣܟܘܠܬܢܘܬܐ ܕܒܢܡܘܣܗ ܕܡܪܝܐ ܘܗܠܝܢ ܕܩܕܡ̈ܝ
ܐܣܬܥܪ̈ܝܢ ܡܢܗ ܘܗܠܝܢ ܕܗܫܐ ܪ̈ܫܝܡܢ ܒܟܬܒܐ ܕܡ̈ܠܟܐ ܕܝܣܪܝܠ ܘܕܝܗܘܕܐ
32 ܘܟܕ ܢܣܒܘ ܗܢܘܢ ܕܡܢ ܥܡܐ ܠܝܗܘܐܚܙ ܒܪܗ ܕܝܘܫܝܐ ܚܘܝܘܗܝ ܡܠܟܐ ܚܠܦ ܝܘܫܝܐ ܐܒܐ
ܕܝܠܗ ܟܕ ܐܝܬܘܗܝ ܗܘܐ ܒܪ ܫܢܝ̈ܐ ܥܣܪ̈ܝܢ ܘܬܠܬ
33 ܘܐܡܠܟ ܒܐܝܣܪܝܠ ܘܒܐܘܪܝܫܠܡ ܝܪ̈ܚܐ ܬܠܬܐ ܘܐܗܦܟܗ ܡܠܟܐ ܕܡܨܪܝܢ ܡܢ ܕܠܡܡܠܟܘ
ܒܐܘܪܝܫܠܡ
34 ܘܚܣܪܗ ܠܥܡܐ ܟܟܪ̈ܐ ܕܣܐܡܐ ܡܐܐ ܘܕܕܗܒܐ ܟܟܪܐ ܚܕܐ
35 ܘܚܘܝ ܡܠܟܐ ܕܡܨܪܝܢ ܡܠܟܐ ܠܝܘܝܩܝܡ ܐܚܐ ܕܝܠܗ ܡܠܟܐ ܕܝܗܘܕ ܘܕܐܘܪܝܫܠܡ
36 ܘܐܣܪ ܝܘܝܩܝܡ ܠܪ̈ܘܪܒܢܐ ܠܙܗܪܝܘܢ ܕܝܢ ܐܚܐ ܕܝܠܗ ܟܕ ܐܚܝܕ ܐܣܩܗ ܡܢ ܡܨܪܝܢ
37 ܒܪ ܫܢܝ̈ܐ ܕܝܢ ܐܝܬܘܗܝ ܗܘܐ ܥܣܪ̈ܝܢ ܘܚܡܫ ܝܘܝܩܝܡ ܟܕ ܐܡܠܟ ܒܝܗܘܕ ܒܐܘܪܝܫܠܡ
ܘܥܒܕ ܗܝ ܕܒܝܫܐ ܩܕܡ ܡܪܝܐ
38 ܒܬܪ ܟܢ ܣܠܩ ܢܒܘܟܕܢܨܪ ܡܠܟܐ ܕܒܒܝܠ ܘܐܣܪܗ ܒܐܣܘܪܐ ܕܢܚܫܐ ܘܐܘܒܠܗ ܠܒܒܝܠ
39 ܘܡܢ ܡܐܢ̈ܐ ܟܗ̈ܢܝܐ ܕܡܪܝܐ ܟܕ ܢܣܒ ܢܒܘܟܕܢܨܪ ܐܘܒܠ ܣܡ ܒܗܝܟܠܐ ܕܝܠܗ ܒܒܒܝܠ
40 ܗܠܝܢ ܕܝܢ ܕܐܬܪܫܡܝܢ ܡܛܠܬܗ ܘܡܛܠ ܛܡܘܐܬܐ ܕܝܠܗ ܘܒܝܫܘܬ ܪܘܫܥܗ ܟܬܝܒ̈ܢ ܒܟܬܒܐ
ܕܙܒ̈ܢܐ ܕܡ̈ܠܟܐ
41 ܘܐܡܠܟ ܚܠܦܘܗܝ ܝܘܝܩܝܡ ܒܪܐ ܕܝܠܗ ܟܕ ܓܝܪ ܐܬܚܘܝ ܐܝܬܘܗܝ ܗܘܐ ܒܪ ܫܢܝ̈ܐ ܬܡ̈ܢܐ
42 ܡܡܠܟ ܕܝܢ ܝܪ̈ܚܐ ܬܠܬܐ ܘܝܘ̈ܡܬܐ ܥܣܪ̈ܐ ܒܐܘܪܝܫܠܡ ܥܒܕ ܗܝ ܕܒܝܫ ܩܕܡ ܡܪܝܐ
43 ܘܒܬܪ ܫܢܬܐ ܫܕܪ ܢܒܘܟܕܢܨܪ ܐܥܒܪܗ ܠܒܒܝܠ ܥܡ ܡܐܢ̈ܐ ܟܗ̈ܢܝܐ ܕܡܪܝܐ
44 ܘܚܘܝܗ ܠܨܕܩܝܐ ܡܠܟܐ ܕܝܗܘܕ ܘܕܐܘܪܝܫܠܡ ܟܕ ܐܝܬܘܗܝ ܗܘܐ ܒܪ ܫܢܝ̈ܐ ܥܣܪ̈ܝܢ ܘܚܕܐ
ܡ̇ܡܠܟ ܕܝܢ ܫ̈ܢܝܐ ܚܕ ܥܣܪ̈ܐ
45 ܘܥܒܕ ܗܝ ܕܒܝܫܐ ܩܕܡ ܡܪܝܐ ܘܠܐ ܐܬܟܚܕ ܡܢ ܡ̈ܠܐ ܗܠܝܢ ܕܐܬܐܡܪ̈ܝܢ ܡܢ ܐܪܡܝܐ ܗܘ
ܢܒܝܐ ܡܢ ܦܘܡܗ ܕܡܪܝܐ
46 ܘܟܕ ܐܬܬܘܡܝ ܡܢ ܢܒܘܟܕܢܨܪ ܒܫܡܗ ܕܡܪܝܐ ܟܕ ܕܓܠ ܒܡ̈ܘܡܬܗ ܐܪܚܩ ܘܟܕ ܩܫܝ ܠܩܕܠܐ
ܘܠܠܒܐ ܕܝܠܗ ܥܒܪ ܥܠ ܢܡܘ̈ܣܝܘܬܐ ܕܡܪܝܐ ܐܠܗܐ ܕܐܝܣܪܝܠ
47 ܘܪ̈ܝܫܢܐ ܕܝܢ ܕܥܡܐ ܘܕܟܗ̈ܢܐ ܣ̈ܓܝܐܬܐ ܐܪܫܥܘ ܘܐܥܘܠܘ ܝܬܝܪ ܡܢ ܟܠܗܝܢ ܛܢܦ̈ܘܬܐ
ܕܟܠܗܘܢ ܥܡ̈ܡܐ ܘܣܝܒܘ ܠܗܝܟܠܗ ܕܡܪܝܐ ܗܘ ܕܐܬܩܕܫ ܒܐܘܪܝܫܠܡ
48 ܘܫܕܪ ܐܠܗܐ ܕܐܒ̈ܗܐ ܕܝܠܗܘܢ ܒܝܕ ܡܠܐܟܐ ܕܝܠܗ ܠܡܦܢܝܘ ܐܢܘܢ ܒܗܝ ܕܚܐܣ ܗܘܐ
ܥܠܝܗܘܢ ܘܥܠ ܡܫܟܢܐ ܕܝܠܗ
49 ܘܗܢܘܢ ܕܝܢ ܡܝܩܘ ܒܡܠܐܟܐ ܕܝܠܗ ܘܒܝܘܡܐ ܗܘ ܕܡܠܠ ܡܪܝܐ ܐܝܬܝܗܘܢ ܗܘܘ ܕܡܓܚܟܝܢ
ܒܢ̈ܒܝܐ ܕܝܠܗ ܥܕܡܐ ܕܟܕ ܐܬܚܡܬ ܥܠ ܥܡܐ ܕܝܠܗ ܡܛܠ ܒܝܫܘܬ ܪܘܫܥܗ ܦܩܕ ܠܡܣܩܘ ܥܠܝܗܘܢ
ܠܡ̈ܠܟܐ ܕܟ̈ܠܕܝܐ
50 ܗܢܘܢ ܩܛܠܘ ܠܝܢܣ̈ܩܐ ܕܝܠܗܘܢ ܒܣܝܦܐ ܘܒܚ̈ܘܕܪܐ ܕܗܝܟܠܐ ܩܕܝܫܐ ܕܝܠܗ ܘܠܐ ܚܣ ܥܠ
ܝܢܣܩܐ ܘܒܬܘܠܬܐ ܘܩܫܝܫܐ ܘܛܠܝܐ ܐܠܐ ܟܠܗܘܢ ܐܫܠܡ ܒܐܝ̈ܕܝܐ ܕܝܠܗܘܢ
51 ܘܠܟܠܗܘܢ ܡ̈ܐܢܐ ܟܗ̈ܢܝܐ ܕܡܪܝܐ ܠܪ̈ܘܪܒܐ ܘܠܙܥܘܪ̈ܐ ܘܠܩܐܒܘܬܗ ܕܡܪܝܐ ܘܠܐܦܘ̈ܕܝܩܣ
ܡܠܟ̈ܝܬܐ ܟܕ ܢܣܒܘ ܘܐܘܒܠܘ ܠܒܒܝܠ
52 ܘܐܘܩܕܘ ܠܒܝܬܗ ܕܡܪܝܐ ܘܫܪܘ ܠܫܘܪ̈ܝܗ ܕܐܘܪܝܫܠܡ ܘܠܦܘܪ̈ܩܣܐ ܕܝܠܗ ܐܘܩܕܘ ܒܢܘܪܐ
53 ܘܓܡܪܘ ܠܟܠܗܝܢ ܡܫܒ̈ܚܬܐ ܕܝܠܗ ܠܡܣܪܚܘ ܘܠܗܠܝܢ ܕܫܪܟܐ ܐܘܒܠܘ ܥܡ ܣܝܦܐ ܠܒܒܝܠ
54 ܘܐܝܬܝܗܘܢ ܗܘܘ ܥܒ̈ܕܐ ܠܗ ܘܠܒ̈ܢܝܐ ܕܝܠܗ ܥܕܡܐ ܕܐܡܠܟܘ ܦܪ̈ܣܝܐ ܠܫܘܡܠܝܐ ܕܡܠܬܗ
ܕܡܪܝܐ ܕܐܪܡܝܐ
55 ܥܕܡܐ ܕܬܨܛܒܐ ܐܪܥܐ ܒܫܒ̈ܐ ܕܝܠܗ ܟܠܗ ܙܒܢܐ ܕܨܕܝܘܬܐ ܕܝܠܗ ܬܫܒܬ ܠܫܘܡܠܝܐ ܕܫܢܝ̈ܐ
ܫܒܥܝܢ

Chapter 2

1 ܟܕ ܡܡܠܟ ܗܘܐ ܟܘܪܫ ܡܠܟܐ ܕܦܪ̈ܣܝܐ ܒܫܢܬܐ ܩܕܡܝܬܐ ܠܫܘܡܠܝܐ ܕܡܠܬܗ ܕܡܪܝܐ ܕܒܦܘܡܗ
ܕܐܪܡܝܐ
2 ܐܥܝܪ ܡܪܝܐ ܠܪܘܚܗ ܕܟܘܪܫ ܡܠܟܐ ܕܦܪ̈ܣܝܐ ܘܐܟܪܙ ܒܟܠܗ ܡܠܟܘܬܐ ܕܝܠܗ ܘܐܟܚܕܐ ܒܝܕ
ܟܬܝܒ̈ܬܐ ܟܕ ܐܡܪ
3 ܗܠܝܢ ܐܡܪ ܡܠܟܐ ܕܦܪ̈ܣܝܐ ܟܘܪܫ ܠܝ ܚܘܝ ܡܠܟܐ ܕܡܬܥܡܪܢܝܬܐ ܡܪܝܐ ܕܐܝܣܪܝܠ ܡܪܝܐ
ܡܪܝܡܐ
4 ܘܫܘܕܥ ܠܝ ܠܡܒܢܐ ܠܗ ܒܝܬܐ ܒܐܘܪܝܫܠܡ ܗܝ ܕܒܝܗܘܕ
5 ܡܢܘ ܗܟܝܠ ܕܐܝܬܘܗܝ ܡܢ ܥܡܐ ܕܝܠܟܘܢ. ܢܗܘܐ ܡܪܝܐ ܕܝܠܗ ܥܡܗ. ܘܟܕ ܣܠܩ
ܠܐܘܪܝܫܠܡ ܗܝ ܕܒܝܗܘܕ. ܢܒܢܐ ܠܒܝܬ ܕܡܪܝܐ ܕܐܝܣܪܝܠ. ܗܢܐ ܡܪܝܐ ܗܢܐ ܕܫܪܐ
ܒܐܘܪܝܫܠܡ ܀
6 ܟܠܗܘܢ ܗܟܝܠ ܗܢܘܢ ܕܒܟܠܕܘܟ ܥܡܪܝܢ ܢܥܕܪܘܢܝܗܝ ܗܢܘܢ ܕܒܕܘܟܬܐ ܕܝܠܗ ܒܕܗܒܐ
ܘܒܣܐܡܐ ܒܡܘܗ̈ܒܬܐ ܥܡ ܪ̈ܟܫܐ ܘܒܥܝܪܐ ܥܡ ܐܚܪ̈ܢܝܬܐ ܕܒܢܕܪ̈ܐ ܡܘܣܦܢ ܒܗܝܟܠܗ ܕܡܪܝܐ
ܗܘ ܕܒܐܘܪܫܠܡ
7 ܘܩܡܘ ܪ̈ܝܫܝ ܫܒܛܐ ܕܫܪܒܬܐ ܕܝܗܘܕ ܘܕܫܒܛܐ ܕܒܢܝܡܢ ܘܟܗ̈ܢܐ ܘܠܘ̈ܝܐ ܘܟܠܗܘܢ ܗܢܘܢ
ܕܐܩܝܡ ܡܪܝܐ ܠܪܘܚܗܘܢ ܠܡܣܩ ܘܠܡܒܢܐ ܒܝܬܐ ܠܡܪܝܐ ܠܗܘ ܕܒܐܘܪܝܫܠܡ
8 ܘܗܢܘܢ ܕܒܚܘܕܪܐ ܕܝܠܗܘܢ ܥܕܪܘ ܒܟܠܗܝܢ ܒܣܐܡܐ ܘܒܕܗܒܐ ܘܒܪ̈ܟܫܐ ܘܒܒܥܝܪܐ ܘܒܢܕܪ̈ܐ
ܣ̈ܓܝܐܐ ܕܣ̈ܓܝܐܐ ܕܗܢܘܢ ܕܗܘܢܗܘܢ ܩܡ
9 ܘܡܠܟܐ ܟܘܪܫ ܐܦܩ ܠܡ̈ܐܢܐ ܩܕܝܫ̈ܐ ܕܡܪܝܐ ܗܠܝܢ ܕܐܥܒܪ ܗܘܐ ܢܒܘܟܕܢܨܪ ܡܢ ܐܘܪܝܫܠܡ
ܘܣܡ ܗܘܐ ܐܢܘܢ ܒܝܬ ܦܬܟܪ̈ܐ ܕܝܠܗ ܕܦܪ̈ܣܝܐ
10 ܘܐܫܠܡ ܐܢܘܢ ܠܡܝܬܪܝܕܐܛܐ ܢܛܪ ܓܙܐ ܕܝܠܗ
11 ܒܝܕ ܕܝܢ ܗܢܐ ܐܬܬܫܠܡܘ ܗܘܘ ܠܫܠܡܢܥܣܪ ܩܝܘܡܐ ܕܝܗܘܕ
12 ܡܢܝܢܐ ܕܝܢ ܕܗܠܝܢ ܐܝܬܘܗܝ ܗܘܐ ܡܢܝܩ̈ܝܢܝܬܐ ܕܕܗܒܐ ܐܠܦܐ ܘܦ̈ܝܢܟܐ ܕܣܐܡܐ ܥܣܪ̈ܝܢ
ܘܬܫܥܐ ܘܦܝ̈ܠܝܐ ܕܕܗܒܐ ܬܠܬܝܢ ܘܕܣܐܡܐ ܬܪ̈ܝܢ ܐܠܦܝܐ ܘܐܪܒܥܡܐܐ ܘܥܣܪ ܘܐܚܪ̈ܢܐ ܡܐܢ̈ܐ
ܐܠܦ̈ܐ
13 ܟܠܗܘܢ ܕܝܢ ܡ̈ܐܢܐ ܕܐܬܢܣܒܘ. ܕܕܗܒܐ ܘܕܣܐܡܐ. ܚܡ̈ܫܐ ܐܠܦܝܐ ܘܐܪܒܥܡܐܐ ܘܐܫܬܝܢ
ܘܬܫܥܐ ܀
14 ܣܠܩ ܕܝܢ ܡܢ ܫܠܡܢܥܣܪ ܥܡ ܫܒܝܬܐ ܡܢ ܒܒܝܠ ܠܐܘܪܝܫܠܡ
15 ܒܙܒܢܐ ܕܝܢ ܕܐܪܛܚܫܫܬ ܡܠܟܐ ܕܦܪ̈ܣܝܐ ܟܬܒ ܥܠܝܗܘܢ ܥܠ ܗܢܘܢ ܕܥܡܪܝܢ ܗܘܘ ܒܝܗܘܕ
ܘܒܐܘܪܝܫܠܡ ܒܠܥܝܡ ܘܡܝܬܪܝܢܛܝܣ ܘܛܘܠܝܐܘܣ ܘܪܬܡܘܣ ܘܒܐܠܛܬܡܘܣ ܘܣܡܐܠܘܣ ܗܘ ܣܦܪܐ
ܘܕܫܪܟܐ ܗܢܘܢ ܕܥܡ ܗܠܝܢ ܡܬܚܫܒܝܢ ܥܡܪܝܢ ܕܝܢ ܒܫܡܪܝܢ ܘܒܐܚܪ̈ܢܝܬܐ ܕܘ̈ܟܝܬܐ ܠܐܓܪܬܐ
ܗܕܐ ܕܒܬܪܟܢ ܟܬܝܒܐ
16 ܠܡܠܟܐ ܐܪܛܚܫܫܬ ܡܪܢ ܥܒ̈ܕܐ ܕܝܠܟ ܪܐܬܡܘܣ ܗܘ ܕܗܠܝܢ ܕܓܕܫ̈ܢ ܘܣܡܐܠܘܣ ܗܘ ܣܦܪܐ
ܘܗܢܘܢ ܕܫܪܟܐ ܕܒܘܠܐ ܕܝܠܗܘܢ ܘܕܝܢ̈ܐ ܗܢܘܢ ܕܒܣܘܪܝܐ ܥܡܝܩܬܐ ܘܒܦܘܢܝܩܐ
17 ܘܗܫܐ ܝܕܝܥܬܐ ܬܗܘܐ ܠܡܪܢ ܡܠܟܐ ܡܛܠ ܕܝ̈ܘܕܝܐ ܗܢܘܢ ܕܣܠܩܘ ܡܢ ܠܘܬܟܘܢ ܟܕ ܠܘܬܢ
ܐܬܘ ܠܐܘܪܝܫܠܡ ܠܡܕܝܢܬܐ ܗܝ ܡܪܚܩܢܝܬܐ ܘܒܝܫܬܐ ܒܢܝܢ ܘܠܫܘܩ̈ܐ ܕܝܠܗ ܘܠܫܘܪ̈ܐ ܡܐܣܝܢ
ܘܗܝܟܠܐ ܕܝܬܝܪ ܡܥܠܝ ܡܫܬܐܣܝܢ
18 ܐܢ ܗܟܝܠ ܡܕܝܢܬܐ ܗܕܐ ܬܬܒܢܐ ܘܫܘܪ̈ܐ ܢܫܬܡܠܘܢ ܡܕܐܬܐ ܠܐ ܡܣܝܒܪܝܢ ܠܡܬܠ ܐܠܐ
ܠܘܩܒܠ ܡ̈ܠܟܐ ܩܝܡܝܢ ܘܡܛܠ ܕܡܬܬܥܒ̈ܕܢ ܗܠܝܢ ܕܥܠ ܗܝܟܠܐ ܕܫܦܝܪܐܝܬ ܠܗ ܡܣܒܪܝܢܢ ܕܠܐ
ܢܬܬܗܡܐ ܒܕܐܝܟ ܗܕܐ ܐܠܐ ܠܡܐܡܪ ܠܘܬ ܡܪܢ ܡܠܟܐ ܐܝܟܢܐ ܕܐܢ ܡܬܚܙܐ ܠܟ ܢܣܬܥܪ ܒܟܬܒ̈ܐ
ܗܠܝܢ ܕܡܢ ܐܒܗ̈ܐ ܕܝܠܟ
19 ܘܬܫܟܚ ܒܝܬ ܥܘܗ̈ܕܢܐ ܐܝܠܝܢ ܕܟܬܝܒ̈ܢ ܡܛܠܗܕܐ ܘܬܕܥ ܕܡܕܝܢܬܐ ܗܝ ܐܝܬܝܗ ܗܘܬ
ܡܪܚܩܢܝܬܐ ܘܠܡ̈ܠܟܐ ܘܠܡܕܝ̈ܢܬܐ ܡܠܙܐ ܗܘܬ ܘܝܘ̈ܕܝܐ ܡܪ̈ܚܩܢܐ ܘܡܢ ܚܒܝܫܘܬ ܩܪܒܐ ܟܕ
ܩܦܝܣܝܢ ܒܗ ܬܘܒ ܡܢ ܥܠܡ ܕܡܛܠܬܗ ܕܥܠܬܐ ܡܕܝܢܬܐ ܗܕܐ ܚܪܒܬ
20 ܗܫܐ ܗܟܝܠ ܡܚܘܝܢ ܠܟ ܡܪܢ ܡܠܟܐ ܡܛܠ ܕܐܢ ܡܕܝܢܬܐ ܗܕܐ ܬܬܒܢܐ ܘܕܗܕܐ ܫܘܪ̈ܐ
ܢܩܘܡܘܢ ܡܚܬܬܐ ܠܟ ܠܐ ܬܘܒ ܗܘܝܐ ܠܣܘܪܝܐ ܥܡܝܩܬܐ ܘܠܦܘܢܝܩܐ
21 ܗܝܕܝܢ ܦܢܝ ܟܬܒ ܡܠܟܐ ܠܪܐܬܘܡܘܣ ܗܘ ܕܟܬܒ ܗܘܐ ܗܠܝܢ ܕܓܕܫ̈ܢ ܗܘܝ ܘܠܒܠܛܬܘܡܘܣ
ܘܠܣܐܡܐܠܐܘܣ ܣܦܪܐ ܘܠܕܫܪܟܐ ܕܗܢܘܢ ܕܡܬܚܫܒܝܢ ܥܡܗܘܢ ܘܥܡܪܝܢ ܒܫܡܪܝܢ ܘܒܣܘܪܝܐ
ܘܒܦܘܢܝܩܐ ܗܠܝܢ ܕܟܬܝܒ̈ܢ ܡܢ ܠܬܚܬ
22 ܩܪܝܬ ܐܓܪܬܐ ܗܝ ܕܫܕܪܬܘܢ ܠܘܬܝ ܦܩܕܬ ܗܟܝܠ ܠܡܣܥܪ ܘܐܫܟܚܬ ܕܐܝܬܝܗ ܡܕܝܢܬܐ ܗܝ ܡܢ
ܥܠܡ ܕܕܠܩܘܒܠܐ ܕܡ̈ܠܟܐ ܣܥܪܐ
23 ܘܐܢܫܐ ܕܡܬܪ̈ܚܩܢܘܬܐ ܘܩܪ̈ܒܐ ܒܗ ܡܫܡܠܝܢ ܘܕܡ̈ܠܟܐ ܚܝ̈ܠܬܢܐ ܘܩܫܝ̈ܐ ܐܝܬ ܗܘܐ
ܒܐܘܪܝܫܠܡ ܕܫܠܝܛܝܢ ܗܘܘ ܘܓܒܝܢ ܡܕܐܬܐ ܠܣܘܪܝܐ ܥܡܝܩܬܐ ܘܠܦܘܢܝܩܐ
24 ܗܫܐ ܗܟܝܠ ܦܩܕܬ ܠܡܟܠܐ ܠܐܢܫܐ ܗܢܘܢ ܡܢ ܕܠܡܒܢܝܗ ܠܡܕܝܢܬܐ ܘܕܢܬܝܨܦ ܐܝܟܢܐ ܕܠܐ
ܡܕܡ ܠܒܪ ܡܢ ܗܠܝܢ ܢܗܘܐ ܘܠܐ ܢܫ̈ܬܘܫܛܢ ܝܬܝܪܐ ܗܠܝܢ ܕܒܝܫܘܬܐ ܐܝܟ ܕܠܡ̈ܠܟܐ ܠܡܠܙܘ
25 ܗܝܕܝܢ ܟܕ ܐܬܩܪ̈ܝܝܢ ܗܠܝܢ ܕܡܢ ܡܠܟܐ ܐܪܛܚܫܫܬ ܐܬܟܬܒ̈ܝܢ ܪܐܬܘܡܘܣ ܘܣܡܐܠܘܣ ܗܘ
ܣܦܪܐ ܘܗܢܘܢ ܕܥܡ ܗܠܝܢ ܡܬܚܫܒܝܢ ܟܕ ܗܦܟܘ ܥܡ ܝܨܝܦܘܬܐ ܠܐܘܪܝܫܠܡ ܥܡ ܪ̈ܟܫܐ ܘܟܢܫܐ
ܡܣܪܗܒܐܝܬ ܫܪܝܘ ܠܡܟܠܐ ܠܗܢܘܢ ܕܒܢܝܢ ܗܘܘ ܘܒܛܝܠ ܗܘܐ ܒܢܝܢܐ ܕܗܝܟܠܐ ܗܘ ܕܒܐܘܪܝܫܠܡ
ܥܕܡܐ ܠܫܢܬܐ ܬܪܝܢܝܬܐ ܕܡܠܟܘܬܐ ܕܕܪܝܘܫ ܡܠܟܐ ܕܦܪ̈ܣܝܐ

Chapter 3

1 ܘܡܠܟܐ ܕܪܝܘܫ ܥܒܕ ܩܘܒܠܐ ܪܒܐ ܠܟܠܗܘܢ ܕܬܚܘܬܘܗܝ ܘܠܟܠܗܘܢ ܝܠܝ̈ܕܝ ܒܝܬܐ ܕܝܠܗ
ܘܠܟܠܗܘܢ ܪ̈ܘܪܒܢܐ ܕܡܕܝ ܘܕܦܪܣ
2 ܘܠܟܠܗܘܢ ܣܛܪ̈ܦܐ ܘܐܣܛܪ̈ܛܝܓܐ ܘܛܘܦܪ̈ܟܘ ܗܢܘܢ ܕܬܚܘܬܘܗܝ ܡܢ ܗܢܕܝܐ ܥܕܡܐ ܠܟܘܫ
ܒܡܐܐ ܘܥܣܪ̈ܝܢ ܘܫܒܥ ܣܛܪ̈ܦܘܬܐ
3 ܘܐܟܠܘ ܘܐܫܬܝܘ ܘܟܕ ܣܒܥܘ ܗܦܟܘ ܗܘ ܕܝܢ ܕܪܝܘܫ ܡܠܟܐ ܗܦܟ ܠܩܝܛܘܢܐ ܘܕܡܟ
ܘܕܐܬܬܥܝܪ ܗܘܐ
4 ܗܝܕܝܢ ܬܠܬܐ ܝܢܣܩ̈ܐ ܗܢܘܢ ܢܛܪ̈ܝ ܦܓܪܐ ܗܠܝܢ ܕܢܛܪܝܢ ܠܦܓܪܐ ܕܡܠܟܐ ܐܡܪܘ ܐܚܪܢܐ
ܠܘܬ ܐܚܪܢܐ
5 ܢܐܡܪ ܟܠܚܕ ܡܢܢ ܚܕܐ ܡܠܬܐ ܗܝ ܕܝܬܝܪ ܚܝܠܬܢܝܐ ܘܗܘ ܕܐܢ ܬܬܚܙܐ ܡܠܬܐ ܕܝܠܗ ܕܝܬܝܪ
ܚܟܝܡܐ ܡܢ ܕܚܒܪܗ ܢܬܠ ܠܗ ܕܪܝܘܫ ܡܠܟܐ ܡܘܗ̈ܒܬܐ ܪ̈ܘܪܒܬܐ ܘܕܙܟܘ̈ܬܐ ܪ̈ܘܪܒܬܐ
6 ܘܐܪ̈ܓܘܢܐ ܠܡܬܥܛܦܘ ܘܒܕܗܒܐ ܢܫܬܐ ܘܥܠ ܕܗܒܐ ܢܕܡܟ ܘܡܪܟܒܬܐ ܕܪܟܘܒܗ ܕܕܗܒܐ
ܘܩܪܕܪܝܢ ܒܘܨܝܬܐ ܘܙܝܪܐ ܥܠ ܩܕܠܐ
7 ܘܬܪܝܢܐ ܢܬܒ ܕܕܪܝܘܫ ܡܛܠ ܚܟܡܬܐ ܕܝܠܗ ܘܒܪ ܓܢܣܐ ܕܕܪܝܘܫ ܢܬܩܪܐ
8 ܘܗܝܕܝܢ ܟܕ ܟܬܒܘ ܟܠܚܕ ܠܡܠܬܐ ܕܝܠܗ ܚܬܡܘ ܘܣܡܘ ܠܬܚܬ ܡܢ ܐܣ̈ܕܐ ܕܕܪܝܘܫ ܡܠܟܐ
ܘܐܡܪܘ
9 ܕܡܐ ܕܐܬܬܥܝܪ ܡܠܟܐ ܢܬܠܘܢ ܠܗ ܠܟܬܒܐ ܘܗܘ ܡܢ ܕܐܢ ܢܕܘܢ ܡܠܟܐ ܘܬܠܬܐ ܪ̈ܘܪܒܢܐ
ܕܦܪܣ ܕܡܠܬܐ ܕܝܠܗ ܝܬܝܪ ܚܟܝܡܐ ܠܗ ܬܬܝܗܒ ܙܟܘܬܐ ܐܝܟܢܐ ܕܟܬܝܒ
10 ܚܕ ܚܕ ܗܟܝܠ ܟܬܒܘ ܝܬܝܪ ܚܝܠܬܢ ܚܡܪܐ
11 ܐܚܪܢܐ ܟܬܒ ܝܬܝܪ ܚܝܠܬܢ ܡܠܟܐ
12 ܗܘ ܬܠܝܬܝܐ ܟܬܒ ܝܬܝܪ ܚܝ̈ܠܬܢܝܢ ܢܫ̈ܐ ܝܬܝܪ ܡܢ ܟܠܡܕܡ ܙܟܐ ܫܪܪܐ
13 ܘܡܐ ܕܐܬܬܥܝܪ ܡܠܟܐ ܟܕ ܢܣܒܘܗܝ ܠܟܬܒܐ ܝܗܒܘܗܝ ܠܗ ܘܩܪܐ
14 ܘܫܕܪ ܩܪܐ ܠܟܠܗܘܢ ܪ̈ܘܪܒܢܐ ܕܦܪܣ ܘܕܡܕܝ ܘܠܐܣܛܘܪ̈ܦܐ ܘܠܐܣܛܪ̈ܛܝܓܐ ܘܠܛܘܦܪ̈ܟܘ
ܘܠܐܦܛܘ ܘܝܬܒܘ ܒܝܬ ܓܠܝܢܐ ܘܐܬܩܪܝ ܗܘ ܟܬܒܐ ܩܕܡܝܗܘܢ
15 ܘܐܡܪܘ ܩܪܘ ܐܢܘܢ ܠܝܢܣ̈ܩܐ ܘܗܢܘܢ ܢܫܘܕܥܘܢ ܠܡ̈ܠܐ ܕܝܠܗܘܢ ܘܐܬܩܪܝܘ ܘܥܠܘ
16 ܘܐܡ̣ܪܘ ܠܗܘܢ. ܐܘܕܥܘ ܠܢ ܡܛܠ ܗܠܝܢ ܕܟ̈ܬܝܒܢ ܀ ܘܫ̇ܪ̣ܝ ܩܕܡܝܐ ܕܐܡ̣ܪ ܗܘܐ ܡܛܠ
ܚܝܠܗ ܕܚܡܪܐ̣ ܘܐܡ̣ܪ ܗܟܢܐ.
17 ܓܒܪ̈ܐ ܐܝܟܢܐ ܠܘ ܝܬܝܪ ܚܝܠܬܢ ܚܡܪܐ ܝܬܝܪ ܡܢ ܟܠܗܘܢ ܒܢܝܢ̈ܫܐ ܗ̇ܢܘܢ ܕܫ̇ܬܝܢ ܠܗ
ܡ̇ܛܥܐ ܠܬܪܥܝܬܐ
18 ܘܕܡܠܟܐ ܘܕܝܬܡܐ ܥܒܕ ܬܪܥܝܬܐ ܚܕܐ ܘܕܒܪ ܒܝܬܐ ܘܕܒܪ ܚܐܪ̈ܐ ܘܕܡܣܟܢܐ ܘܕܥܬܝܪܐ
19 ܘܟܠ ܬܪܥܝܬܐ ܡܫܚܠܦ ܘܠܒܘܣܡܐ ܘܠܚܕܘܬܐ ܘܠܐ ܥܗܝܕ ܟܠ ܥܩܬܐ ܘܟܠ ܚܘܒܬܐ
20 ܘܟܠܗܘܢ ܠܒܘ̈ܬܐ ܥܒܕ ܥܬܝܪ̈ܐ ܘܠܐ ܥܗܝܕ ܠܡܠܟܐ ܘܠܐ ܠܣܛܪܦܐ ܘܟܠܗܝܢ ܒܝܕ ܟܟܪ̈ܐ
ܥܒܕ ܠܡܡܠܠܘ
21 ܘܠܐ ܥܗܝܕ ܐܡܬܝ ܕܫܬܝܢ ܠܡܪܚܡ ܠܪ̈ܚܡܐ ܘܠܐܚ̈ܐ ܘܒܬܪ ܠܘ ܣܓܝ ܫܡܛܝܢ ܣܝ̈ܦܐ
22 ܘܐܡܬܝ ܕܡܢ ܚܡܪܐ ܢܩܘܡܘܢ ܠܐ ܥܗܝܕܝܢ ܗܠܝܢ ܕܣܥܪܘ
23 ܐܘ ܓܒܪ̈ܐ ܠܘ ܝܬܝܪ ܚܝܠܬܢ ܚܡܪܐ ܕܗܟܢܐ ܐ̇ܠܨ ܠܡܥܒܕ ܘܫܬܩ ܟܕ ܗܟܢܐ ܐܡܪ

Chapter 4

1 ܘܫܪܝ ܬܪܝܢܐ ܠܡܡܠܠܘ ܗܘ ܕܐܡܪ ܗܘܐ ܡܛܠ ܚܝܠܬܢܘܬܐ ܕܡܠܟܐ
2 ܐܘ ܓܒܪ̈ܐ ܠܘ ܝܬܝܪ ܚܝܠܬܢܝܢ ܒ̈ܢܝܢܫܐ ܕܠܐܪܥܐ ܘܠܝܡܐ ܐܚܝܕܝܢ ܘܠܟܠܗܝܢ ܗܠܝܢ
ܕܒܗܘܢ
3 ܡܠܟܐ ܕܝܢ ܚܝܠܬܢܐ ܡܫܠܛ ܥܠܝܗܘܢ ܘܡܪܐ ܗܘ ܕܝܠܗܘܢ ܘܟܠ ܗܘ ܡܐ ܕܐܢ ܕܢܐܡܪ ܠܗܘܢ
ܡܫܬܡܥܝܢ
4 ܐܢ ܢܐܡܪ ܠܗܘܢ ܠܡܥܒܕ ܩܪܒܐ ܐܚܪܢܐ ܠܘܬ ܐܚܪܢܐ ܥܒܕܝܢ ܐܢ ܕܝܢ ܢܫܕܪ ܐܢܘܢ ܠܘܬ
ܡܩܪ̈ܒܢܐ ܡܗܠܟܝܢ ܘܕܪ̈ܫܝܢ ܛܘܪ̈ܐ ܘܠܫܘܪ̈ܐ ܘܠܦܘܪ̈ܩܣܐ
5 ܘܩܛܠܝܢ ܘܡܬܩܛܠܝܢ ܘܠܡܠܬܐ ܕܡܠܟܐ ܠܐ ܥܒܪܝܢ ܐܢܕܝܢ ܢܙܟܘܢ ܠܡܠܟܐ ܡܝܬܝܢ ܟܠܡܕܡ
ܘܐܢ ܢܒܙܘܢ ܘܗܠܝܢ ܐܚܪ̈ܢܝܬܐ ܟܠܗܝܢ
6 ܘܟܠ ܐܝܠܝܢ ܕܠܐ ܡܦܠܚܝܢ ܘܠܐ ܡܩܪܒܝܢ ܐܠܐ ܡܐܟܪܝܢ ܠܐܪܥܐ ܬܘܒ ܡܐ ܕܙܪܥܝܢ ܡܐ
ܕܚܨܕܘ ܡܣܩܝܢ ܠܡܠܟܐ ܘܐܚܪܢܐ ܠܐܚܪܢܐ ܟܕ ܐܠܨܝܢ ܡܣܩܝܢ ܡܕܐܬܐ ܠܡܠܟܐ
7 ܘܗܘ ܚܕ ܒܠܚܘܕܘܗܝ ܐܝܬܘܗܝ ܐܢ ܢܐܡܪ ܠܡܩܛܠ ܩܛܠܝܢ ܐܡܪ ܠܡܫܒܩ ܫܒܩܝܢ
8 ܐܡܪ ܠܡܡܚܐ ܡܚܝܢ ܐܡܪ ܠܡܚܪܒܘ ܡܚܪܒܝܢ ܐܡܪ ܠܡܒܢܐ ܒܢܝܢ
9 ܐܡܪ ܠܡܦܣܩ ܦܣܩܝܢ ܐܡܪ ܠܡܢܨܒ ܢܨܒܝܢ
10 ܘܟܠܗ ܥܡܐ ܕܝܠܗ ܘܚ̈ܝܠܘܬܗ ܠܗ ܫܡܥܝܢ ܥܡ ܕܝܢ ܗܠܝܢ ܗܘ ܡܓܣ ܟܕ ܐܟܠ ܘܫܬܐ ܘܕܡܟ
11 ܗܠܝܢ ܕܝܢ ܢܛܪܝܢ ܠܘܬܗ ܘܠܐ ܡܨܝܢ ܟܠܚܕ ܠܡܐܙܠ ܘܠܡܥܒܕ ܠܥܒ̈ܕܐ ܕܝܠܗ ܘܠܐ ܠܐ
ܡܫܬܡܥܝܢ ܠܗ
12 ܐܘ ܓܒܪ̈ܐ ܠܘ ܝܬܝܪ ܚܝܠܬܢ ܡܠܟܐ ܡܛܠ ܕܗܟܢܐ ܡܫܬܡܥܢܐ ܐܝܬܘܗܝ ܘܫܬܩ
13 ܗܘ ܕܝܢ ܬܠܝܬܝܐ ܗܘ ܕܐܡܪ ܡܛܠ ܢܫ̈ܐ ܘܫܪܪܐ ܗܢܐ ܕܐܝܬܘܗܝ ܙܘܪܒܒܝܠ ܗܘ ܕܫܠܐܬܝܠ
ܡܢ ܫܪܒܬܐ ܕܝܗܘܕܐ ܫܪܝ ܠܡܡܠܠܘ
14 ܓܒܪ̈ܐ ܠܘ ܪܒܐ ܗܘ ܡܠܟܐ ܘܣ̈ܓܝܐܐ ܒܢܝ̈ܢܫܐ ܘܚܡܪܐ ܚܝܠܬܢ ܡܢܘ ܗܟܝܠ ܗܘ ܕܡܙܟܝ
ܥܠܝܗܘܢ ܐܘ ܡܢܘ ܗܘ ܕܡܫܠܛ ܥܠܝܗܘܢ
15 ܠܘ ܢܫ̈ܐ ܝ̈ܠܕܢ ܠܡ̈ܠܟܐ ܘܠܟܠܗ ܥܡܐ ܗܘ ܕܫܠܝܛ ܥܠ ܝܡܐ ܘܥܠ ܐܪܥܐ
16 ܘܡܢܗܝܢ ܗܘܐ ܘܗܢܝܢ ܪܒܝܝܢ ܐܢܘܢ ܠܗܢܘܢ ܕܢܨܒܘ ܠܟܪ̈ܡܐ ܡܢ ܗܢܘܢ ܕܚܡܪܐ ܗܘܐ
17 ܘܗܢܝܢ ܥܒ̈ܕܢ ܐܣ̈ܛܠܐ ܕܒܢܝ̈ܢܫܐ ܘܗܢܝܢ ܥܒ̈ܕܢ ܬܫܒܘܚܬܐ ܠܒ̈ܢܝܢܫܐ ܘܠܐ ܡܨܝܢ
ܒܢܝ̈ܢܫܐ ܠܡܗܘܐ ܣܛܪ ܡܢ ܢܫ̈ܐ
18 ܐܢ ܕܝܢ ܢܟܢܫܘܢ ܕܗܒܐ ܘܣܐܡܐ ܘܟܠ ܣܘܥܪܢܐ ܫܦܝܪܐ ܘܢܚܙܘܢ ܐܢܬܬܐ ܚܕܐ ܫܦܝܪܐ
ܒܚܙܘܐ ܘܒܫܘܦܪܐ
19 ܐܦ ܗܠܝܢ ܟܠܗܝܢ ܟܕ ܫܒܩܝܢ ܘܒܗ ܬܘܝܪܝܢ ܘܟܕ ܦܥܪܝܢ ܦܘܡܐ ܚܝܪܝܢ ܒܗ ܘܟܠܗܘܢ ܠܗ
ܪܚܡܝܢ ܡܐܠܠܘܢ ܐܘ ܠܕܗܒܐ ܘܠܣܐܡܐ ܘܠܟܠ ܣܘܥܪܢܐ ܫܦܝܪܐ
20 ܒܪܢܫܐ ܠܐܒܐ ܕܝܠܗ ܫܒܩ ܗܘ ܕܪܒܝܗ ܘܠܐܬܪܐ ܕܝܠܗ ܘܠܘܬ ܐܢܬܬܐ ܕܝܠܗ ܕܒܩ
21 ܘܥܡ ܐܢܬܬܐ ܕܝܠܗ ܫܒܩ ܢܦܫܐ ܘܠܐ ܠܐܒܐ ܥܗܝܕ ܘܠܐ ܠܐܡܐ ܘܠܐ ܠܐܬܪܐ
22 ܘܡܢ ܗܪܟܐ ܙܕܩ ܠܟܘܢ ܠܡܕܥ ܕܢܫ̈ܐ ܡܫܠܛܢ ܥܠܝܟܘܢ ܠܐ ܥܡܠܝܢ ܐܢܬܘܢ ܘܠܐܝܢ ܘܟܠ
ܡܕܡ ܠܢܫ̈ܐ ܝܗܒܝܢ ܐܢܬܘܢ ܘܡܝܬܝܢ ܐܢܬܘܢ
23 ܘܢܣܒ ܒܪܢܫܐ ܠܣܝܦܐ ܒܐܝܕܗ ܕܢܐܙܠ ܠܡܚܙܩ ܘܠܡܠܣܛܝܘ ܘܠܡܓܢܒ ܘܒܝܡܐ ܠܡܛܦ
ܘܒܢܗܪ̈ܘܬܐ
24 ܘܠܐܪܝܐ ܚܙܐ ܘܒܚܫܘܟܐ ܡܗܠܟ ܘܡܐ ܕܓܢܒ ܘܚܛܦ ܘܫܠܚ ܠܗܝ ܕܪܚܝܡܐ ܡܝܬܐ
25 ܘܣܓܝܐܝܬ ܡܚܒ ܒܪܢܫܐ ܠܐܢܬܬܐ ܡܐܠܠܘܢ ܐܘ ܠܐܒܐ ܘܐܡܐ
26 ܘܣܓ̈ܝܐܐ ܫܢܘ ܒܬܪܥܝܬܐ ܕܝܠܗܘܢ ܡܛܠ ܢܫ̈ܐ ܘܥܒ̈ܕܐ ܗܘܘ ܡܛܠܬܗܝܢ
27 ܘܣܓܝ̈ܐܐ ܐܒܕܘ ܘܛܥܫܘ ܘܦܕܘ ܡܛܠ ܢܫ̈ܐ
28 ܘܗܫܐ ܠܐ ܡܗܝܡܢܝܢ ܐܢܬܘܢ ܠܝ ܠܘ ܪܒܐ ܗܘ ܡܠܟܐ ܒܫܘܠܛܢܐ ܕܝܠܗ ܠܘ ܟܠܗܘܢ ܐܬܪ̈ܘܬܐ
ܕܚܠܝܢ ܠܡܓܫܦ ܒܗ
29 ܚܙܐ ܗܘܝܬ ܠܗ ܘܠܐܦܐܡܐ ܗ̇ܝ ܒܪܬܐ ܕܪܒܐ ܐܪܛܩ ܗܘ ܬܡܝܗܐ ܗܝ ܕܪܘܟܬܐ ܕܡܠܟܐ
30 ܘܕܡܪܝܡܐ ܗܘܬ ܠܬܓܐ ܡܢ ܪܝܫܐ ܕܝܠܗ ܘܣܝܡܐ ܗܘܬ ܗܝ ܠܗ ܘܡܫܩܦܐ ܗܘܬ ܠܡܠܟܐ ܒܣܡܠܗ
31 ܘܠܘܬ ܗܠܝܢ ܡܠܟܐ ܟܕ ܦܥܝܪ ܦܘܡܗ ܚܐܪ ܗܘܐ ܒܗ̇. ܘܐܢ ܓܚܟܐ ܗܘܬ ܠܘܬܗ ܓܚܟ ܗܘܐ.
ܐܢܕܝܢ ܬܬܡܪܡܪ ܥܠܘܗܝ. ܡܫܓܫ ܗܘܐ ܠܗ̣̇. ܐܝܟܢܐ ܕܬܬܪܥܐ ܠܗ
32 ܐܘ ܓܒܪ̈ܐ ܐܝܟܢܐ ܠܐ ܚܝ̈ܠܬܢܝܢ ܢܫ̈ܐ ܕܗܟܢܐ ܣܥܪ̈ܢ
33 ܘܗܝܕܝܢ ܡܠܟܐ ܘܪ̈ܘܪܒܢܐ ܚܝܪܝܢ ܗܘܘ ܐܚܪܢܐ ܒܐܚܪܢܐ ܘܫ̇ܪ̣ܝܘ ܠܡܡܠܠܘ ܡܛܠ ܫܪܪܐ
34 ܓܒܪ̈ܐ ܠܐ ܚܝ̈ܠܬܢܝܢ ܢܫ̈ܐ ܪܒܐ ܐܪܥܐ ܘܪܡ ܫܡܝܐ ܘܩܠܝܠ ܒܪܗܛܐ ܫܡܫܐ ܡܛܠ ܕܗܦܟ
ܒܚܘܕܪܐ ܕܫܡܝܐ ܘܬܘܒ ܪܗܛ ܠܕܘܟܬܐ ܕܝܠܗ ܒܚܕ ܝܘܡܐ
35 ܠܘ ܪܒܐ ܗܘ ܗܘ ܕܗܠܝܢ ܥܒܕ ܘܗܘ ܫܪܪܐ ܪܒ ܘܚܝܠܬܢ ܛܒ ܡܢ ܟܠ
36 ܟܠܗ ܐܪܥܐ ܠܫܪܪܐ ܩܪܝܐ ܘܫܡܝܐ ܠܗ ܡܒܪܟ ܘܟܠܗܘܢ ܥܒ̈ܕܐ ܙܝܥܝܢ ܘܪܥܠܝܢ ܘܠܐ ܐܝܬ
ܥܡܗ ܕܗܢܐ ܥܘܠܐ ܘܠܐ ܡܕܡ
37 ܥܘܠ ܡܠܟܐ ܥ̈ܘܠܢ ܢܫ̈ܐ ܥ̈ܘܠܝܢ ܟܠܗܘܢ ܒܢܝ̈ܐ ܕܐܢܫܐ ܘܥܘ̈ܠܝܢ ܟܠܗܘܢ ܥܒ̈ܕܐ
ܕܝܠܗܘܢ ܟܠܗܘܢ ܕܐܝܟ ܗܠܝܢ ܘܠܐ ܐܝܬܘܗܝ ܒܗܘܢ ܫܪܪܐ ܘܒܥܘܠܘܬܐ ܕܝܠܗܘܢ ܐܒܕܝܢ
38 ܘܫܪܪܐ ܩܝܡ ܘܚܝܠܬܢ ܠܥܠܡ ܘܐܚܝܕ ܠܥܠܡ ܕܥܠܡ̈ܐ
39 ܘܠܐ ܐܝܬ ܠܘܬܗ ܠܡܣܒ ܒܦܪܨܘܦܐ ܘܠܐ ܫܘܚܠܦܐ ܐܠܐ ܗܢܝܢ ܕܟ̈ܐܢܢ ܥܒܕ ܡܢ ܟܠܗܘܢ
ܗܢܘܢ ܕܥܘ̈ܠܝܢ ܘܒ̈ܝܫܝܢ ܘܟܠܗܘܢ ܫܦܝܪ ܡܨܛܒܝܢ ܒܥܒ̈ܕܐ ܕܝܠܗ
40 ܘܠܐ ܐܝܬ ܒܕܝܢܐ ܕܝܠܗ̣ ܘܠܐ ܡܕܡ ܥ̣̇ܘܠܐ ܀ ܘܕܝܠܗ ܗܘ ܚܝܠܐ ܘܡܠܟܘܬܐ. ܘܫܘܠܛܢܐ
ܘܪܒܘܬܐ ܕܟܠܗܘܢ ܥܡ̈ܡܐ. ܡܒܪܟܐ ܗܘ ܐܠܗܗ ܕܫܪܪܐ̣.
41 ܘܫܬܩ ܡܢ ܕܠܡܡܠܠܘ ܘܟܠܗ ܥܡܐ ܗܝܕܝܢ ܐܙܥܩ ܘܐܡܪܘ ܪܒ ܗܘ ܫܪܪܐ ܘܝܬܝܪ ܚܝܠܬܢ
42 ܗܝܕܝܢ ܡܠܟܐ ܐܡܪ ܠܗ ܫܐܠ ܗܘ ܡܐ ܕܨܒܐ ܐܢܬ ܝܬܝܪ ܡܢ ܗܠܝܢ ܕܟܬܝܒ̈ܢ ܘܢܬܠ ܠܟ ܒܗܘ
ܙܢܐ ܕܐܫܬܟܚܬ ܝܬܝܪ ܚܟܝܡܐ ܘܥܠ ܓܢܒܝ ܬܬܒ ܘܒܪ ܓܢܣܐ ܕܝܠܝ ܬܬܩܪܐ
43 ܗܝܕܝܢ ܐܡܪ ܠܡܠܟܐ ܐܬܥܗܕ ܠܢܕܪܐ ܕܢܕܪܬ ܠܡܒܢܐ ܠܐܘܪܝܫܠܡ ܒܝܘܡܐ ܗܘ ܕܠܬܓܐ ܕܝܠܟ
ܩܒܠܬ
44 ܘܠܟܠܗܘܢ ܡ̈ܐܢܐ ܕܐܬܢܣܒܘ ܡܢ ܐܘܪܝܫܠܡ ܠܡܫܕܪܘ ܗܠܝܢ ܕܦܪܫ ܗܘܐ ܟܘܪܫ ܟܕ ܢܕܪ ܗܘܐ
ܠܡܫܕܪܘ ܠܬܡܢ
45 ܘܐܢܬ ܢܕܪܬ ܠܡܒܢܐ ܬܡܢ ܗܝܟܠܐ ܗܘ ܕܐܘܩܕܘ ܐܕܘܡܝ̈ܐ ܟܕ ܚܪܒܬ ܝܗܘܕ ܡܢ ܟ̈ܠܕܝܐ
46 ܘܗܫܐ ܗܕܐ ܐܝܬܝܗ ܗܝ ܕܠܟ ܡܦܝܣ ܐܢܐ ܡܪܝ ܡܠܟܐ ܘܗܝ ܕܫܐܠ ܐܢܐ ܠܟ ܘܗܕܐ ܐܝܬܝܗ
ܪܒܘܬܐ ܗܝ ܕܡܢܟ ܒܥܐ ܐܢܐ ܗܟܝܠ ܐܝܟܢܐ ܕܬܥܒܕ ܠܢܕܪܐ ܗܘ ܕܢܕܪܬ ܠܡܠܟܐ ܗܘ ܕܫܡܝܐ
ܠܡܥܒܕ ܡܢ ܦܘܡܐ ܕܝܠܟ
47 ܗܝܕܝܢ ܟܕ ܩܡ ܕܪܝܘܫ ܡܠܟܐ ܢܫܩܗ ܘܟܬܒ ܠܗ ܐܓܪ̈ܬܐ ܠܘܬ ܟܠܗܘܢ ܐܘ̈ܩܘܢܘܡܐ
ܘܛܘܦܪ̈ܟܘ ܘܣ̈ܛܪܛܝܓܐ ܘܣܛܪ̈ܦܐ ܐܝܟܢܐ ܕܢܠܘܘܢܝܗܝ ܘܠܗܢܘܢ ܕܥܡܗ ܟܠܗܘܢ ܕܣܠܩܝܢ
ܠܡܒܢܐ ܠܐܘܪܝܫܠܡ
48 ܘܠܟܠܗܘܢ ܛܘܦܪ̈ܟܘ ܕܒܣܘܪܝܐ ܥܡܝܩܬܐ ܘܦܘܢܝܩܐ ܘܠܗܢܘܢ ܕܒܠܒܢܢ ܟܬܒ ܐܓܪ̈ܬܐ
ܠܡܥܒܪܘ ܩ̈ܝܣܐ ܕܐܪܙܐ ܡܢ ܠܒܢܢ ܠܐܘܪܝܫܠܡ ܘܐܝܟܢܐ ܕܢܒܢܘܢ ܥܡܗ ܠܡܕܝܢܬܐ
49 ܘܟܬܒ ܠܟܠܗܘܢ ܝܘ̈ܕܝܐ ܗܢܘܢ ܕܣܠܩܝܢ ܡܢ ܡܠܟܘܬܐ ܠܝܗܘܕ ܚܠܦ ܚܘܪܪܐ ܕܟܠ ܚܝܠܬܢܐ
ܘܣܛܪ̈ܦܐ ܘܛܘܦܪ̈ܟܐ ܘܐܩܘܢܘܡܐ ܠܐ ܢܣܥܐ ܥܠ ܬܪ̈ܥܐ ܕܝܠܗܘܢ
50 ܘܕܟܠ ܐܬܪܐ ܗܘ ܕܐܚܕܝܢ ܕܠܐ ܡܕܐܬܐ ܠܗܘܢ ܢܗܘܐ ܐܝܬܘܗܝ ܘܐܝܟܢܐ ܕܐܕܘ̈ܡܝܐ ܢܪܦܘܢ
ܠܩܘܪ̈ܝܐ ܕܐܚܝܕܝܢ ܡܢ ܕܝܘ̈ܕܝܐ
51 ܘܠܒܢܝܢܐ ܕܗܝܟܠܐ ܢܬܝܗܒ ܒܟܠ ܫܢܬܐ ܟܟܪ̈ܐ ܕܟܣܦܐ ܥܣܪ̈ܝܢ ܥܕܡܐ ܕܡܬܒܢܐ
52 ܘܕܥܠ ܡܕܒܚܐ ܝܩ̈ܕܐ ܫ̈ܠܡܐ ܢܣܩܘܢ ܒܟܠ ܝܘܡܐ ܐܝܟܢܐ ܕܐܝܬ ܠܗܘܢ ܦܘܩܕܢܐ ܠܡܩܪܒܘ
ܘܐܚܪ̈ܢܝܬܐ ܥܣܪ ܟܟܪ̈ܐ ܒܟܠ ܫܢܬܐ
53 ܘܕܠܟܠܗܘܢ ܗܢܘܢ ܕܡܫܬܘܫܛܝܢ ܡܢ ܒܒܝܠ ܠܡܒܢܐ ܠܡܕܝܢܬܐ ܢܗܘܐ ܐܝܬ ܚܘܪܪܐ ܘܠܗܘܢ
ܘܠܒ̈ܢܝܐ ܕܝܠܗܘܢ ܘܠܟܠܗܘܢ ܟܗ̈ܢܐ ܗܢܘܢ ܕܡܫܬܘܫܛܝܢ
54 ܟܬܒ ܕܝܢ ܘܠܝܗܘܒܘܬ ܣܘܢܩܢܐ ܘܠܐܣܛܠܐ ܟܗܢܝܬܐ ܒܗܝ ܕܡܫܡܫܝܢ ܗܘܘ ܒܗ
55 ܘܠܠܘ̈ܝܐ ܟܬܒ ܠܡܬܠ ܝܗܘܒܘܬ ܣܘܢܩܢܐ̣. ܥܕܡܐ ܠܝܘܡܐ ܕܢܫܬܡܠܐ ܒܝܬܐ. ܘܐܘܪܝܫܠܡ
ܬܬܒܢܐ.
56 ܘܠܟܠܗܘܢ ܗܢܘܢ ܕܢܛܪܝܢ ܠܡܕܝܢܬܐ ܟܬܒ ܠܡܬܠ ܠܗܘܢ ܦܣܐ ܘܐܦܣ̈ܢܝܬܐ
57 ܘܫܕܪ ܟܠܗܘܢ ܡ̈ܐܢܐ. ܗܠܝܢ ܕܦܪܫ ܟܘܪܫ ܡܠܟܐ ܡܢ ܒܒܝܠ. ܘܟܠܗܝܢ ܗܠܝܢ ܕܐܡܪ
ܟܘܪܫ ܠܡܥܒܕ. ܐܦ ܗܘ ܦܩܕ ܠܡܥܒܕ ܘܠܡܫܕܪܘ ܠܐܘܪܝܫܠܡ ܀
58 ܘܗܝܕܝܢ ܢܦܩ ܗܘ ܝܢܣܩܐ ܘܟܕ ܐܪܝܡ ܠܦܪܨܘܦܗ ܠܫܡܝܐ ܠܘܩܒܠ ܐܘܪܝܫܠܡ ܒܪܟ ܠܡܠܟܐ
ܕܫܡܝܐ ܟܕ ܐܡܪ
59 ܡܢܟ ܗܝ ܙܟܘܬܐ ܘܡܢܟ ܗܝ ܚܟܡܬܐ ܘܕܝܠܟ ܗܝ ܬܫܒܘܚܬܐ ܘܐܢܐ ܒܪ ܒܝܬܐ ܕܝܠܟ
60 ܡܒܪܟܐ ܐܝܬܝܟ ܗܘ ܕܝܗܒܬ ܠܝ ܚܟܡܬܐ ܘܠܟ ܡܘܕܐ ܐܢܐ ܡܪܝܐ ܕܐܒܗ̈ܬܐ
61 ܘܢܣܒ ܠܐܓܪ̈ܬܐ ܘܢܦܩ ܘܐܬܐ ܠܒܒܝܠ ܘܐܘܕܥ ܠܐܚ̈ܐ ܕܝܠܗ ܟܠܗܘܢ
62 ܘܒܪܟܘ ܠܐܠܗܐ ܕܐܒܗ̈ܬܐ ܕܝܠܗܘܢ ܡܛܠ ܕܝܗܒ ܠܗܘܢ ܢܝܚܐ ܘܫܘܒܩܢܐ
63 ܠܡܣܩ ܘܠܡܒܢܐ ܠܐܘܪܫܠܡ ܘܠܗܝܟܠܐ ܗܘ ܕܐܫܬܡܗ ܫܡܐ ܕܝܠܗ ܥܠܘܗܝ ܘܫܬܝܢ ܗܘܘ ܥܡ
ܡܘܣܝ̈ܩܐ ܘܚܕܘܬܐ ܝܘ̈ܡܬܐ ܫܒܥܐ

Chapter 5

1 ܒܬܪ ܕܝܢ ܗܠܝܢ ܐܬܓܒܝܘ ܠܡܣܩ ܪ̈ܝܫܐ ܕܒܝܬܐ ܕܫܪ̈ܒܬܐ ܐܝܟ ܫܒ̈ܛܐ ܕܝܠܗܘܢ ܘܢܫ̈ܐ
ܕܝܠܗܘܢ ܘܒܢܝ̈ܐ ܘܒ̈ܢܬܐ ܘܥܒ̈ܕܐ ܕܝܠܗܘܢ ܘܐܡܗ̈ܬܐ ܘܒܥܝܪ̈ܐ ܕܝܠܗܘܢ
2 ܘܕܪܝܘܫ ܫܕܪ ܥܡܗܘܢ ܦܪ̈ܫܐ ܐܠܦܐ ܥܕܡܐ ܕܡܩܝܡܝܢ ܠܗܘܢ ܒܐܘܪܝܫܠܡ ܥܡ ܫܝܢܐ ܘܥܡ
ܡܘܣܝܩ̈ܐ ܘܦ̈ܠܓܐ ܘܥܡ ܐܒܘ̈ܒܐ
3 ܘܟܠܗܘܢ ܐܚ̈ܐ ܕܝܠܗܘܢ ܟܕ ܡܫܬܥܝܢ ܘܥܒܕ ܐܢܘܢ ܠܡܣܩ ܐܟܚܕܐ ܥܡ ܗܢܘܢ
4 ܘܗܠܝܢ ܫܡ̈ܗܐ ܕܓܒܪ̈ܐ ܗܢܘܢ ܕܣܠܩܝܢ ܗܘܘ ܥܠ ܪܝܫܢܘܬܐ ܕܝܠܗܘܢ
5 ܟܗ̈ܢܐ ܒܢܘ̈ܗܝ ܕܦܝܢܚܣ ܒܪܐ ܕܐܗܪܘܢ ܩܘܥ ܗܘ ܕܝܘܙܕܩ ܗܘ ܕܫܐܪܝܐ ܘܝܘܝܩܝܡ ܗܘ
ܕܙܘܪܒܒܝܠ ܗܘ ܕܫܠܐܬܝܠ ܡܢ ܒܝܬܗ ܕܕܘܝܕ ܡܢ ܓܢܣܐ ܕܦܪܨ ܫܪܒܬܐ ܕܝܢ ܕܝܗܘܕܐ
6 ܗ̇ܘ ܕܡܠܠ ܩܕܡ ܕܪܝܘܫ ܡܠܟܐ ܕܦܪ̈ܣܝܐ ܡ̈ܠܐ ܚܟܝ̈ܡܬܐ ܒܫܢ̇ܬܐ ܬܪܝܢܝܬܐ ܕܡܠܟܘܬܐ
ܕܝܠܗ. ܒܢܝܣܢ ܝܪܚܐ ܩܕܡܝܐ ܀
7 ܐܝܬܝܗܘܢ ܕܝܢ ܗܢܘܢ ܡܢ ܝܗܘܕ ܗܢܘܢ ܕܣܠܩܘ ܡܢ ܫܒܝܬܐ ܡܢ ܬܘܬܒܘܬܐ ܗܢܘܢ ܕܓܠܘܝ
ܗܘܐ ܢܒܘܟܕܢܨܪ ܡܠܟܐ ܕܒܒܝܠ ܠܒܒܝܠ
8 ܘܗܦܟܘ ܠܐܘܪܝܫܠܡ ܘܠܫܪܟܐ ܕܝܗܘܕ ܟܠܚܕ ܠܡܕܝܢܬܐ ܕܝܠܗ ܗܢܘܢ ܕܐܬܘ ܥܡ ܙܘܪܒܒܝܠ
ܘܝܫܘܥ ܗܘ ܕܢܚܡܝܐ ܕܙܪܚܝܐ ܕܪܝܫܐܝܐ ܕܚܢܢܝܐ ܕܡܘܪܕܟܝ ܕܒܥܠܫܐܪܝܐ ܕܐܣܦܪܣܘ ܕܒܘܪܐܠܝܐ
ܕܪܘܐܝܡ ܕܒܥܢܐ ܕܪ̈ܝܫܢܐ ܕܝܠܗܘܢ
9 ܡܢܝܢܐ ܕܗܢܘܢ ܕܡܢ ܥܡܐ ܘܡܕܒܪ̈ܢܐ ܕܝܠܗܘܢ ܒ̈ܢܝܐ ܕܦܪܨ ܬܪ̈ܝܢ ܐܠܦ̈ܝܐ ܘܡܐܐ
ܘܫܒ̈ܥܝܢ ܘܬܪ̈ܝܢ ܒ̈ܢܝܐ ܕܫܦܛ ܬܠܬ ܡܐܐ ܘܫܒ̈ܥܝܢ ܘܬܪ̈ܝܢ
10 ܒܢܝ̈ܐ ܕܐܪܘܫ ܫܒܥ ܡܐܐ ܘܚܡ̈ܫܝܢ ܘܫܬܐ
11 ܒܢܝ̈ܐ ܕܦܐܠܝ ܪܝܫܢܐ ܕܡܘܐܒ ܘܒܪܗ ܕܝܫܘܥ ܘܕܚܘܒܕ ܐܠܦܐ ܘܬܡܢܡܐܐ ܘܬܪ̈ܝܢ
12 ܒ̈ܢܝܐ ܕܝܘܠܚܡ ܬܪ̈ܝܢ ܒܢܝ̈ܐ ܕܐܙܐܛܘ ܬܫܥܡܐܐ ܘܫܒܥܝܢ ܒ̈ܢܝܐ ܕܟܘܪܒܐ ܫܬܡܐܐ
ܘܬܠܬܝ̈ܢ ܘܬܠܬܐ ܒ̈ܢܝܐ ܕܒܢܝ ܫܬܡܐܐ ܘܐܪ̈ܒܥܝܢ ܘܬܡܢܝܐ
13 ܒܢܝ̈ܐ ܕܒܝܒܐ ܫܒܥܡܐܐ ܘܚܡܫܐ ܒܢܝ̈ܐ ܕܐܪܓܘ ܐܠܦܐ ܘܬܠܬܡܐܐ ܘܥܣܪ̈ܝܢ ܘܬܪ̈ܝܢ
14 ܒܢܝ̈ܐ ܕܐܕܘܢܝܩܡ ܬܠܬܝܢ ܘܫܒܥܐ ܒܢܝ̈ܐ ܕܒܥܫܐ ܬܪ̈ܝܢ ܐܠܦ̈ܝܐ ܘܫܬܡܐܐ ܘܐܫܬܐ
ܒ̈ܢܝܐ ܕܥܫܐܝܠ ܐܪܒܥܡܐܐ ܘܚܡ̈ܫܝܢ ܘܐܪ̈ܒܥܐ
40 ܘܐܡܪ ܠܗܘܢ ܢܚܡܝܐ ܠܐ ܬܫܘܬܦܘܢ ܕܝܢ ܒܩܘܕܫ̈ܐ ܥܕܡܐ ܕܢܩܝܡ ܪܝܫ ܟܗ̈ܢܐ ܕܠܒܝܫ
ܓܠܝܢܐ ܘܫܪܪܐ
41 ܟܠܗܘܢ ܕܝܢ ܐܝܬܝܗܘܢ ܗܘܘ ܕܐܝܣܪܝܠ ܡܢ ܒܪ ܬܪ̈ܬܥܣܪܐ ܫ̈ܢܝܐ ܣܛܪ ܡܢ ܥܒ̈ܕܐ
ܘܐܡܗ̈ܬܐ ܪ̈ܒܘܬܐ ܐܪ̈ܒܥ ܘܬܪ̈ܝܢ ܐܠܦ̈ܝܐ ܘܐܪ̈ܒܥܡܐܐ ܘܐܫܬܝܢ ܥܒ̈ܕܐ ܕܗܠܝܢ ܘܐܡ̈ܗܬܐ
ܫܒܥܐ ܐܠܦ̈ܝܐ ܘܬܠܬ ܡܐܐ ܘܬܠܬܝܢ ܘܫܒܥܐ ܦܣܠܛܘ̈ ܘܡܙܡܪ̈ܢܐ ܡܐܬܝܢ ܘܐܪ̈ܒܥܝܢ ܘܚܡܫܐ
42 ܓܡ̈ܠܐ ܐܪܒܥܡܐܐ ܘܬܠܬܝܢ ܘܚܡܫ ܘܪ̈ܟܫܐ ܫܒܥܐ ܐܠܦ̈ܝܐ ܘܬܠܬܝܢ ܘܫ̈ܬܐ ܡܘ̈ܠܝܬܐ
ܡܐܬܝܢ ܘܐܪ̈ܒܥܝܢ ܘܚܡܫ ܚܡܪ̈ܐ ܚܡܫܐ ܐܠܦ̈ܝܐ ܘܚܡܫ ܡܐܐ ܘܥܣܪ̈ܝܢ ܘܚܡܫܐ
43 ܘܡܢ ܪ̈ܝܫܢܐ ܐܝܟ ܫܪ̈ܒܬܐ ܟܕ ܐܬܝܢ ܗܘܘ ܠܗܝܟܠܐ ܕܐܠܗܐ ܗܘ ܕܒܐܘܪܝܫܠܡ ܢܕܪܘ ܗܘܘ
ܕܢܩܝܡܘܢ ܠܒܝܬܐ ܥܠ ܕܘܟܬܐ ܕܝܠܗ ܘܗܝܟܠܐ ܕܝܠܗܘܢ
44 ܘܒܝܬ ܓܙܐ ܟܗܢܝܐ ܕܥܒ̈ܕܐ ܡܢ̈ܐܣ ܕܕܗܒܐ ܐܠܦܐ ܘܣܐܡܐ ܡܢ̈ܐܣ ܚܡܫܐ ܐܠܦ̈ܝܐ
ܘܐܣ̈ܛܠܐ ܟܗ̈ܢܝܬܐ ܡܐܐ
45 ܘܐܬܬܥܡܪܘ ܟܗ̈ܢܐ ܘܠܘ̈ܝܐ ܘܗܢܘܢ ܕܡܢ ܥܡܐ ܕܝܠܗ ܒܐܘܪܝܫܠܡ ܘܒܐܬܪܐ ܘܡܙܡܪ̈ܢܐ
ܟܗ̈ܢܝܐ ܘܬܪ̈ܥܐ ܘܟܠܗ ܐܝܣܪܝܠ ܒܩܘܪ̈ܝܐ ܕܝܠܗܘܢ
46 ܟܕ ܩܡ ܕܝܢ ܝܪܚܐ ܫܒܝܥܝܐ ܘܐܝܬܝܗܘܢ ܗܘܘ ܒܢܝ̈ܐ ܕܐܣܪܝܠ ܟܠܚܕ ܒܕܝܠܗܘܢ ܐܬܟܢܫܘ
ܐܟܚܕܐ ܒܪܘܝܚܘܬܐ ܕܬܪܥܐ ܩܕܡܝܐ ܗܘ ܕܠܘܬ ܡܕܢܚܐ
47 ܘܟܕ ܐܬܬܩܝܡ ܝܫܘܥ ܒܪܗ ܕܝܘܙܕܩ ܘܐܚ̈ܐ ܕܝܠܗ ܟܗ̈ܢܐ ܘܙܘܪܒܒܝܠ ܗܘ ܕܫܠܐܬܝܠ ܘܐܚ̈ܐ
ܕܗܢܐ ܛܝܒܘ ܡܕܒܚܐ ܕܐܠܗܐ
48 ܠܡܩܪܒܘ ܥܠܘܗܝ ܝ̈ܩܕܐ ܫ̈ܠܡܐ ܢܩܦܐܝܬ ܠܗܠܝܢ ܕܒܟܬܒܐ ܕܡܘܫܐ ܗܘ ܒܪܢܫܐ ܕܐܠܗܐ
ܐܡܝܪ̈ܢ
49 ܘܐܬܟܢܫܘ ܟܠܗܘܢ ܡܢ ܥܡ̈ܡܐ ܐܚܪ̈ܢܐ ܕܐܪܥܐ ܘܬܪܨܘ ܠܡܕܒܚܐ ܥܠ ܕܘܟܬܐ ܕܝܠܗ ܡܛܠ
ܕܒܒܥܠܕܒܒܘܬܐ ܐܝܬܝܗܘܢ ܗܘܘ ܠܗܘܢ ܟܠܗܘܢ ܥܡ̈ܡܐ ܗܠܝܢ ܕܥܠ ܐܪܥܐ ܘܐܬܚܝܠܘ ܘܡܣܩܝܢ
ܗܘܘ ܕܒ̈ܚܐ ܒܙܒܢܐ ܘܝܩ̈ܕܐ ܫ̈ܠܡܐ ܠܡܪܝܐ ܒܨܦܪܐ ܘܒܦܢܝܐ
50 ܘܥܒܕܘ ܠܥܐܕܐ ܕܩܒܝܥܘܬ ܡܛ̈ܠܠܐ ܐܝܟ ܕܦܩܝܕ ܒܢܡܘܣܐ ܘܕܒ̈ܚܐ ܒܟܠ ܝܘܡܐ ܐܝܟ ܕܙܕܩ
ܗܘܐ
51 ܘܒܬܪ ܗܠܝܢ ܩܘܪ̈ܒܢܐ ܕܐܡܝܢܘܬܐ ܘܕܒ̈ܚܐ ܕܫܒ̈ܐ ܘܕܪܝܫ ܝܪ̈ܚܐ ܘܕܥ̈ܐܕܐ ܟܠܗܘܢ
ܡܩܕܫ̈ܐ
52 ܘܟܠܗܘܢ ܗܢܘܢ ܕܢܕܪܘ ܗܘܘ ܢܕܪܐ ܠܐܠܗܐ ܡܢ ܢܘܡܢܝܐ ܕܝܪܚܐ ܫܒܝܥܝܐ ܫܪܝܘ ܠܡܩܪܒܘ
ܕܒ̈ܚܐ ܠܐܠܗܐ ܘܗܝܟܠܐ ܕܐܠܗܐ ܠܐ ܥܕܟܝܠ ܐܬܒܢܝ ܗܘܐ
53 ܘܝܗܒܘ ܗܘܘ ܟܣܦܐ ܠܦܣ̈ܩܝ ܟܐܦ̈ܐ ܘܠܢܓܪ̈ܐ ܘܡܫܬܝܐ ܘܡܐܟ̈ܠܬܐ ܘܚܕܘܬܐ ܠܨܝܕܢܝ̈ܐ
ܘܠܨܘܪ̈ܝܐ ܠܡܥܒܪܘ ܠܗܘܢ ܡܢ ܠܒܢܢ ܩܝ̈ܣܐ ܩܝܕܪܢܝܐ ܘܠܡܥܒܪܘ ܐܣ̈ܟܕܝܐ ܠܠܡܐܢܐ ܕܝܘܦܐ
ܐܝܟ ܦܘܩܕܢܐ ܗܘ ܕܐܬܟܬܒ ܠܗܘܢ ܡܢ ܟܘܪܫ ܡܠܟܐ
54 ܒܫܢܬܐ ܬܪܝܢܝܬܐ ܟܕ ܐܬܐ ܠܗܝܟܠܐ ܕܐܠܗܐ ܠܐܘܪܝܫܠܡ ܒܝܪܚܐ ܬܪܝܢܐ ܫܪܝ ܙܘܪܒܒܝܠ ܗܘ
ܕܫܠܐܬܝܠ ܘܝܫܘܥ ܗܘ ܕܝܘܙܕܩ ܘܐܚ̈ܐ ܕܝܠܗܘܢ ܘܟܗ̈ܢܐ ܘܠܘܝ̈ܐ ܘܟܠܗܘܢ ܗܢܘܢ ܕܐܬܘ ܡܢ
ܫܒܝܬܐ ܕܐܘܪܝܫܠܡ
55 ܘܫܬܐܣܘ ܠܗܝܟܠܗ ܕܐܠܗܐ ܒܢܘܡܢܝܐ ܕܝܪܚܐ ܬܪܝܢܐ ܕܫܢܬܐ ܬܪܝܢܝܬܐ ܕܐܬܘ ܠܝܗܘܕ
ܘܠܐܘܪܝܫܠܡ
56 ܘܐܩܝܡܘ ܠܠܘܝ̈ܐ ܡܢ ܒ̈ܢܝ ܥܣܪ̈ܝܢ ܫ̈ܢܝܐ ܥܠ ܥܒ̈ܕܐ ܕܡܪܝܐ ܘܩܡ ܝܫܘܥ ܘܒܢܝ̈ܐ
ܘܐܚ̈ܐ ܕܝܠܗ ܘܙܡܘܝܠ ܗܘ ܐܚܐ ܘܒܢܝ̈ܐ ܕܝܫܘܥ ܥܡܕܐܒܘܢ ܘܒܢܝ̈ܐ ܕܝܗܘܕܐ ܘܐܠܝܕܥ ܥܡ
ܒܢܝ̈ܐ ܘܐܚ̈ܐ ܕܝܠܗ ܟܠܗܘܢ ܠܘ̈ܝܐ ܐܟܚܕܐ ܪ̈ܕܦܝ ܥܒ̈ܕܐ ܕܥܒܕܝܢ ܒܥܒܕܐ ܒܒܝܬܗ ܕܡܪܝܐ
ܘܒܢܘ ܒܢܘ̈ܝܐ ܠܗܝܟܠܗ ܕܡܪܝܐ
57 ܘܩܡܘ ܟܗ̈ܢܐ ܟܕ ܡܥܛܦܝܢ ܒܐܣ̈ܛܠܐ ܥܡ ܡܘܣܝܩ̈ܐ ܘܫܝܦܘܪ̈ܐ ܀ ܘܠܘܝ̈ܐ ܒܢܝ̈ܐ ܕܐܣܦ
ܕܐܝܬ ܠܗܘܢ ܨܝ̈ܨܠܐ ܟܕ ܡܫܒܚܝܢ ܗܘܘ ܠܡܪܝܐ ܘܡܒܪܟܝܢ. ܐܝܟ ܕܘܝܕ ܡܠܟܐ ܕܐܝܣܪܝܠ
58 ܘܐܙܥܩܘ ܒܝܕ ܬܫܒ̈ܚܬܐ ܟܕ ܡܒܪܟܝܢ ܠܡܪܝܐ ܡܛܠ ܕܒܣܝܡܘܬܐ ܕܝܠܗ ܘܬܫܒܘܚܬܐ ܠܥܠܡܝܢ
ܥܠ ܟܠܗ ܐܝܣܪܝܠ
59 ܟܠܗ ܥܡܐ ܝܒܒܘ ܘܓܥܘ ܒܩܠܐ ܪܒܐ ܟܕ ܡܫܒܚܝܢ ܠܡܪܝܐ ܥܠ ܩܘܡܐ ܕܒܝܬܗ ܕܡܪܝܐ
60 ܘܐܬܘ ܡܢ ܟܗ̈ܢܐ ܘܠܘܝ̈ܐ ܘܡܢ ܗܢܘܢ ܪ̈ܝܫܝ ܡܘܬܒ̈ܐ ܐܝܟ ܫܪ̈ܒܬܐ ܕܝܠܗܘܢ ܩܫܝ̈ܫܐ
ܗܢܘܢ ܕܚܙܐܘܗܝ ܠܒܝܬܐ ܕܩܕܡ ܗܢܐ ܠܘܬ ܒܢܝܢܐ ܕܗܢܐ ܥܡ ܩܥܬܐ ܘܒܟܝܐ ܪܒܐ
61 ܘܣܓܝ̈ܐܐ ܥܡ ܫܝܦܘܪ̈ܐ ܘܚܕܘܬܐ ܒܩܠܐ ܪܒܐ
62 ܐܝܟܢܐ ܕܥܡܐ ܠܐ ܢܫܡܥ ܠܫܝܦܘܪ̈ܐ ܡܛܠ ܒܟܝܐ ܕܥܡܐ ܟܢܫܐ ܓܝܪ ܐܝܬܘܗܝ ܗܘܐ ܕܡܝܒܒ
ܪܘܪܒܐܝܬ ܡܕܡ ܐܝܟܢܐ ܕܡܢ ܪܘܚܩܐ ܬܫܬܡܥ
63 ܘܟܕ ܫܡܥܘ ܒ̈ܥܠܕܒܒܐ ܕܫܪ̈ܒܬܐ ܕܝܗܘܕܐ ܘܕܒܢܝܡܝܢ ܐܬܘ ܠܡܫܬܘܕܥܘ ܡܢܘ ܩܠܐ
ܕܫܝܦܘܪ̈ܐ
64 ܘܐܫܬܘܕܥܘ ܕܗܢܘܢ ܕܡܢ ܫܒܝܬܐ ܒܢܝܢ ܗܝܟܠܐ ܠܡܪܝܐ ܐܠܗܐ ܕܝܣܪܝܠ
65 ܘܟܕ ܩܪܒܘ ܠܙܘܪܒܒܝܠ ܘܠܝܫܘܥ ܘܠܪ̈ܝܫܢܐ ܕܫܪ̈ܒܬܐ ܐܡܪܝܢ ܠܗܘܢ ܢܒܢܐ ܥܡܟܘܢ
66 ܒܕܡܘܬܐ ܓܝܪ ܕܝܠܟܘܢ ܫܡܥܝܢܢ ܠܗ ܠܡܪܝܐ ܕܝܠܟܘܢ ܘܠܗ ܡܕܒܚܝܢܢ ܡܢ ܝܘ̈ܡܬܐ
ܕܐܫܬܩܦܬ ܡܠܟܐ ܕܐܬܘܪ̈ܝܐ ܗܘ ܕܐܥܒܪ ܗܘܐ ܠܢ ܠܗܪܟܐ
67 ܘܐܡܪܘ ܠܗܘܢ ܙܘܪܒܒܝܠ ܘܝܫܘܥ ܘܪ̈ܝܫܢܐ ܕܫܪ̈ܒܬܐ ܕܝܣܪܝܠ ܠܐ ܠܢ ܘܠܟܘܢ ܗܝ ܕܠܡܒܢܐ
ܒܝܬܐ ܠܡܪܝܐ ܐܠܗܐ ܕܝܠܢ
68 ܚܢܢ ܓܝܪ ܒܠܚܘܕܝܢ ܒܢܝܢܢ ܠܡܪܝܐ ܐܠܗܐ ܕܝܠܢ ܝܣܪܝܠ ܢܩܦܐܝܬ ܠܗܠܝܢ ܕܦܩܕ ܠܢ ܟܘܪܫ
ܡܠܟܐ ܕܦܪ̈ܣܝܐ
69 ܥܡ̈ܡܐ ܕܝܢ ܕܐܪܥܐ ܕܣܝܡܝܢ ܗܘܘ ܥܠ ܗܢܘܢ ܕܒܝܗܘܕ ܘܚܒܫܝܢ ܠܗܘܢ ܒܩܪܒܐ ܟܠܝܢ ܗܘܘ
ܠܡܒܢܐ
70 ܘܟܕ ܡ̈ܠܟܐ ܘܡܝܬܝܘܬ ܥܡܐ ܘܟܢܘ̈ܫܝܐ ܥܒܕܝܢ ܗܘܘ ܟܠܘ ܗܘܘ ܠܡܒܢܐ ܘܠܡܫܡܠܝܘ
ܠܒܢܝܢܐ ܟܠܗ ܙܒܢܐ ܕܚܝܘ̈ܗܝ ܕܡܠܟܐ ܟܘܪܫ ܘܐܬܟܠܝܘ ܡܢ ܕܠܡܒܢܐ ܫ̈ܢܝܐ ܬܪ̈ܬܝܢ ܥܕܡܐ
ܠܡܠܟܘܬܗ ܕܕܪܝܘܫ

Chapter 6

1 ܐܬܢܒܝ ܚܓܝ ܘܙܟܪܝܐ ܗܘ ܕܥܕܘ ܗܢܘܢ ܢܒ̈ܝܐ ܥܠ ܝܘ̈ܕܝܐ ܗܢܘܢ ܕܒܝܗܘܕ ܘܒܐܘܪܝܫܠܡ
ܥܠ ܫܡܗ ܕܡܪܝܐ ܐܠܗܐ ܕܝܣܪܝܠ ܥܠܝܗܘܢ
2 ܗܝܕܝܢ ܟܕ ܩܡ ܙܘܪܒܒܝܠ ܗܘ ܕܫܠܐܬܝܠ ܘܝܫܘܥ ܗܘ ܕܝܘܙܕܩ ܫܪܝܘ ܠܡܒܢܐ ܠܒܝܬܗ ܕܐܠܗܐ
ܗܘ ܕܒܐܘܪܝܫܠܡ ܟܕ ܥܡܗܘܢ ܐܝܬ ܗܘܘ ܢܒ̈ܝܐ ܕܡܪܝܐ ܕܡܥܕܪܝܢ ܗܘܘ ܠܗܘܢ
3 ܒܗ ܒܙܒܢܐ ܩܪܝܒ ܗܘܐ ܠܘܬܗܘܢ ܣܝܣܝܢܘܣ ܗܘ ܗܘܦܪܟܐ ܕܣܘܪܝܐ ܘܕܦܘܢܝܩܐ
ܘܣܬܪܘܒܘܪܢܝܣ ܘܚܒܪ̈ܐ ܕܐܟܚܕܐ ܘܐܡܪܘ ܠܗܘܢ
4 ܡܢܘ ܕܟܕ ܠܟܘܢ ܦܩܕ ܠܒܝܬܐ ܗܢܐ ܒܢܝܢ ܐܢܬܘܢ ܘܠܬܛܠܝܠܐ ܗܢܐ ܘܠܗܠܝܢ ܐܚܪ̈ܢܝܬܐ
ܟܠܗܝܢ ܡܫܡܠܝܢ ܐܢܬܘܢ ܘܡܢܘ ܐܝܬܝܗܘܢ ܒܢܘ̈ܝܐ ܗܢܘܢ ܕܗܠܝܢ ܡܫܡܠܝܢ
5 ܘܩܢܘ ܛܝܒܘܬܐ ܟܕ ܣܥܘܪܘܬܐ ܗܘܬ ܥܠ ܫܒܝܬܐ ܡܢ ܡܪܝܐ ܩܫܝ̈ܫܐ ܕܝ̈ܘܕܝܐ
6 ܘܠܐ ܐܬܟܠܝܘ ܡܢ ܒܢܝܢܐ ܥܕܡܐ ܕܐܫܬܘܕܥ ܠܕܪܝܘܫ ܡܛܠܬܗܘܢ ܘܐܬܐܡܪ ܠܘܬܗ
7 ܨܚܚܐ ܕܐܓܪܬܐ ܗܝ ܕܟܬܒܘ ܗܘܘ ܠܕܪܝܘܫ ܘܫܕܪܘ ܣܝܣܝܢܘܣ ܗܘ ܗܘܦܪܟܐ ܕܣܘܪܝܐ
ܘܕܦܘܢܝܩܐ ܘܣܬܪܘܒܘܪܙܢܝܣ ܘܚܒܪ̈ܐ ܕܐܟܚܕܐ ܗܢܘܢ ܕܒܣܘܪܝܐ ܘܒܦܘܢܝܩܐ ܗܓ̈ܡܘܢܐ ܠܡܠܟܐ
ܕܪܝܘܫ ܠܡܚܕܐ
8 ܟܠܗܝܢ ܝܕܝ̈ܥܬܐ ܢܗܘܝܢ ܠܡܪܐ ܕܝܠܢ ܡܠܟܐ ܡܛܠ ܕܟܕ ܐܬܝܢܢ ܠܐܬܪܐ ܕܝܗܘܕ ܘܐܬܝܢܢ
ܠܐܘܪܝܫܠܡ ܡܕܝܢܬܐ ܐܕܪܟܢܢ ܠܩ̈ܫܝܫܐ ܕܫܒܝܬܐ ܕܝܘ̈ܕܝܐ ܒܐܘܪܝܫܠܡ ܡܕܝܢܬܐ ܟܕ ܒܢܝܢ
ܒܝܬܐ ܠܡܪܝܐ ܪܒܐ ܚܕܬܐ ܒܝܕ ܟܐܦ̈ܐ ܓܙܝܪ̈ܬܐ ܣܓܝ̈ܐܬ ܛܝܡܐ ܘܩܝ̈ܣܐ ܕܡܬܬܣܝܡܝܢ ܒܒ̈ܬܐ
9 ܠܥ̇ܒ̈ܕܐ ܗܢܘܢ ܕܒܝܨܝܦܘܬܐ ܗܘܝܢ ܘܡܬܬܨܠܚ ܗܘܐ ܥܒܕܐ ܒܐܝ̈ܕܝܐ ܕܝܠܗܘܢ ܘܒܟܠܗ
ܬܫܒܘܚܬܐ ܒܝܨܝܦܘܬܐ ܡܫܬܡܠܐ
10 ܗܝܕܝܢ ܡܫܐܠܝܢ ܗܘܝܢ ܠܩ̈ܫܝܫܐ ܗܢܘܢ ܟܕ ܐܡܪܝܢܢ ܡܢܘ ܕܟܕ ܠܟܘܢ ܦܩܕ ܒܢܝܢ ܐܢܬܘܢ
ܠܒܝܬܐ ܗܢܐ ܘܠܥܒ̈ܕܐ ܗܠܝܢ ܡܫܬܐܣܝܢ ܐܢܬܘܢ
11 ܫܐܠܢ ܐܢܘܢ ܗܟܝܠ ܡܛܠ ܗܝ ܕܐܦ ܢܫܘܕܥ ܠܟ ܘܢܟܬܘܒ ܠܟ ܐܢܫܐ ܪ̈ܝܫܢܝܗܘܢ ܡܟܬܒܘܬ
ܫܡ̈ܗܐ ܫܐܠܝܢ ܗܘܝܢ ܠܗܘܢ ܕܩܕܡܝܐ ܕܪ̈ܝܫܢܝܗܘܢ
12 ܗܢܘܢ ܕܝܢ ܦܢܝܘ ܠܢ ܟܕ ܐܡܪܝܢ ܐܝܬܝܢ ܥܒ̈ܕܐ ܕܡܪܝܐ ܗܘ ܕܒܪܐ ܠܫܡܝܐ ܘܠܐܪܥܐ
13 ܘܒܢܐ ܗܘܐ ܒܝܬܐ ܡܢ ܩܕܡ ܫܢܝ̈ܐ ܣܓܝ̈ܐܬܐ ܒܝܕ ܡܠܟܐ ܕܐܝܣܪܝܠ ܪܒܐ ܘܚܝܠܬܢܐ
ܘܐܫܬܡܠܝ
14 ܘܡܛܠ ܕܐܒ̈ܗܐ ܕܝܠܢ ܟܕ ܡܪܡܪܘ ܗܘܘ ܚܛܘ ܒܡܪܝܐ ܗܘ ܫܡܝܢܐ ܕܐܝܣܪܝܠ ܐܫܠܡ ܐܢܘܢ
ܒܐܝ̈ܕܝܐ ܕܢܒܘܟܕܢܨܪ ܡܠܟܐ ܕܒܒܝܠ ܡܠܟܐ ܕܟܠܕܝ̈ܐ
15 ܘܠܒܝܬܐ ܟܕ ܣܬܪܘ ܐܘܩܕܘ ܘܠܥܡܐ ܫܒܘ ܠܒܒܝܠ
16 ܒܫܢܬܐ ܕܝܢ ܩܕܡܝܬܐ ܟܕ ܡܠܟܐ ܗܘܐ ܟܘܪܫ ܠܡܒܢܐ ܒܝܬܐ ܗܢܐ
17 ܘܠܡ̈ܐܢܐ ܟܗ̈ܢܝܐ ܕܕܗܒܐ ܘܕܣܐܡܐ ܗܠܝܢ ܕܐܦܩ ܗܘܐ ܢܒܘܟܕܢܨܪ ܡܢ ܗܝܟܠܐ ܗܘ
ܕܒܐܘܪܝܫܠܡ ܘܣ̣ܡ ܗܘܐ ܐܢܘܢ ܒܗܝܟܠܐ ܕܝܠܗ ܬܘܒ ܐܦܩ ܐܢܘܢ ܟܘܪܫ ܡܠܟܐ ܡܢ ܗܝܟܠܐ ܗܘ
ܕܒܒܒܝܠ ܘܐܬܬܫܠܡܘ ܠܙܘܪܒܒܝܠ ܘܠܫܢܒܫܘܪ ܗܘ ܗܘܦܪܟܐ
18 ܘܐܬܦܩܕ ܠܗ ܘܐܘܒܠ ܠܟܠܗܘܢ ܡ̈ܐܢܐ ܗܠܝܢ ܠܡܬܬܣܡܘ ܒܗܝܟܠܐ ܗܘ ܕܒܐܘܪܝܫܠܡ ܘܕܗܝܟܠܗ
ܕܡܪܝܐ ܢܬܒܢܐ ܥܠ ܕܘܟܬܗ
19 ܗܝܕܝܢ ܫܢܒܫܘܪ ܗ̇ܘ ܕܟܕ ܐܬܐ ܗܘܐ ܐܪܡܝ ܫܬܐܣ̈ܐ ܕܒܝܬܗ ܕܡܪܝܐ ܗܘ ܕܒܐܘܪܝܫܠܡ ܘܡܢ
ܗܘ ܥܕܡܐ ܠܗܫܐ ܟܕ ܡܬܒܢܐ ܠܐ ܢܣܒ ܫܘܡܠܝܐ
20 ܗܫܐ ܗܟܝܠ ܐܢ ܕܝܢܝܢ ܐܢܬܘܢ ܡܠܟܐ ܢܣܬܥܪ ܒܒܝܬ ܢܛܘܪܘܬ ܟܬܒ̈ܐ ܡ̈ܠܟܝܐ ܕܟܘܪܫ
ܡܠܟܐ ܗܢܘܢ ܕܒܒܒܝܠ
21 ܘܐܢ ܡܫܟܚܝܢ ܐܢܬܘܢ ܕܥܡ ܦܘܩܕܢܐ ܕܟܘܪܫ ܡܠܟܐ ܗܘܐ ܒܢܝܢܐ ܕܒܝܬܗ ܕܡܪܝܐ ܗܘ
ܕܒܐܘܪܝܫܠܡ ܘܡܬܬܕܝܢܐ ܡܢ ܡܪܢ ܡܠܟܐ ܕܝܠܢ ܦܪܘܣܦܘܢܝܘܣ ܢܥܒܕ ܠܢ ܡܛܠ ܗܠܝܢ
22 ܗܝܕܝܢ ܗܘ ܡܠܟܐ ܕܪܝܘܫ. ܦܩܕ ܠܡܣܥܪ ܠܒܝܬ ܢܛܘܪܘܬ ܟܬܒ̈ܐ ܗܠܝܢ ܕܣܝܡܝܢ ܒܒܒܝܠ.
ܘܐܫܬܟܚܘ ܒܩܒܛܝܢܘܣ ܕܒܣܚܪܬܐ ܗܝ ܕܒܡܕܝ ܐܬܪܐ̣. ܕܘܟܬܐ ܚܕܐ ܗܝ ܕܒܗ ܡܥܗܕܢ ܗܘܝ
ܗܠܝܢ ܀
23 ܒܫܢܬܐ ܩܕܡܝܬܐ ܟܕ ܡܡܠܟ ܗܘܐ ܟܘܪܫ ܡܠܟܐ ܟܘܪܫ ܦܩܕ ܕܒܝܬܐ ܕܡܪܝܐ ܗܘ ܕܒܐܘܪܝܫܠܡ
ܢܬܒܢܐ ܐܝܟܐ ܕܕܒܚܝܢ ܒܝܕ ܢܘܪܐ ܐܡܝܢܐܝܬ
24 ܗ̇ܘ ܕܪܘܡܗ ܕܐܡ̈ܐ ܫ̈ܬܝܢ. ܦܬܝܐ ܕܐܡ̈ܐ ܫ̈ܬܝܢ. ܒܝܕ ܕܘܡܣ̈ܐ ܕܟܐ̈ܦܐ ܕܦܣܝ̣ܠܝܢ
ܬܠܬܐ. ܘܕܘܡܣܐ ܕܩܝ̈ܣܐ ܕܡܢܗ ܕܐܬܪܐ ܚܕܬܐ ܚܕ. ܘܕܢܦܩܬܐ ܬܬܝܗܒ. ܡܢ ܒܝܬܗ ܕܟܘܪܫ
ܡܠܟܐ.
25 ܘܠܡ̈ܐܢܐ ܟܗ̈ܢܝܐ ܕܒܝܬܗ ܕܡܪܝܐ ܕܕܗܒܐ ܘܕܣܐܡܐ ܗܢܘܢ ܕܐܦܩ ܢܒܘܟܕܢܨܪ ܡܢ ܒܝܬܐ ܗܘ
ܕܒܐܘܪܝܫܠܡ ܘܐܘܒܠ ܗܘܐ ܠܒܒܝܠ ܢܬܦܢܘܢ ܠܒܝܬܐ ܗܘ ܕܒܐܘܪܝܫܠܡ ܐܝܟܐ ܕܐܝܬܝܗܘܢ ܗܘܘ
ܕܣܝܡܝܢ ܐܝܟܢܐ ܕܢܬܬܣܝܡܘܢ ܬܡܢ
26 ܦܩܕ ܕܝܢ ܕܢܝ̣ܨܦ ܠܣܝܣܢܐ ܗܘܦܪܟܐ ܕܣܘܪܝܐ ܘܕܦܘܢܝܩܐ ܘܠܣܬܪܘܒܘܪܙܢܐ ܘܠܚܒܪ̈ܐ
ܕܐܟܚܕܐ ܘܠܗܢܘܢ ܕܡܛܟܣܝܢ ܒܣܘܪܝܐ ܘܒܦܘܢܝܩܐ ܗܝ̈ܓܡܘܢܐ ܠܡܪܚܩܘ ܡܢ ܕܘܟܬܐ ܢܫܒܩܘܢ
ܕܝܢ ܠܥܒܕܗ ܕܡܪܝܐ ܙܘܪܒܒܝܠ ܗܘܦܪܟܐ ܕܝܢ ܕܝܗܘܕ ܘܠܩܫ̈ܝܫܐ ܕܝܘ̈ܕܝܐ ܕܠܒܝܬܐ ܗܘ
ܠܡܒܢܐ ܥܠܝܗ ܕܕܘܟܬܐ
27 ܐܦ ܐܢܐ ܕܝܢ ܦܩܕܬ ܟܠܢܐܝܬ ܠܡܒܢܐ ܘܠܡܨܕܘ ܐܝܟܢܐ ܕܢܥܒܕܘܢ ܥܡ ܫܒܝܬܐ ܕܝܗܘܕܐ
ܥܕܡܐ ܕܡܫܬܡܠܐ ܒܝܬܗ ܕܡܪܝܐ
28 ܘܡܢ ܡܕܐܬܐ ܕܣܘܪܝܐ ܥܡܝܩܬܐ ܘܕܦܘܢܝܩܐ ܝܨܝܦܐܝܬ ܦܘܪܫܢܐ ܢܬܝܗܒ ܠܗܢܘܢ ܐܢܫܐ
ܠܕܒܚܬܐ ܠܡܪܝܐ ܠܙܘܪܒܒܝܠ ܗܘܦܪܟܐ ܠܬܘܪ̈ܐ ܘܠܕܟܪ̈ܐ ܘܠܐܡܪ̈ܐ
29 ܒܗ ܒܕܡܘܬܐ ܕܝܢ ܘܚ̈ܛܐ ܘܡܠܚܐ ܘܚܡܪܐ ܘܡܫܚܐ ܐܡܝܢܐܝܬ ܒܟܠ ܫܢܬܐ ܐܟܡܐ ܕܟܗ̈ܢܐ
ܗܢܘܢ ܕܒܐܘܪܝܫܠܡ ܡܨܚܝܢ ܕܡܬܛܠܩ ܒܟܠ ܝܘܡܐ ܕܠܐ ܦܘܫܟܐ
30 ܐܝܟܢܐ ܕܢܬܩܪܒܘܢ ܢܘܩ̈ܝܐ ܠܐܠܗܐ ܗ̇ܘ ܡܪܝܡܐ. ܚܠܦ ܡܠܟܐ ܘܥܒ̈ܕܘܗܝ ܘܢܨܠܘܢ ܥܠ
ܚܝ̈ܐ ܕܝܠܗܘܢ ܀
31 ܘܬܦܩܘܕ ܐܝܟܢܐ ܕܟܠ ܐܝܠܝܢ ܕܐܢ ܢܥܒܪܘܢ ܠܡܕܡ ܡܢ ܐܝܠܝܢ ܕܟܬܝܒ̈ܢ ܐܘ ܐܦ ܢܒܛܠܘܢ
ܢܬܢܣܒ ܩܝܣܐ ܡܢ ܕܝܠܗ ܘܥܠܘܗܝ ܢܬܬܠܐ ܘܗܠܝܢ ܕܐܝܬ ܠܗ ܢܗ̣̈ܘܝܢ ܡ̈ܠܟܝܬܐ
32 ܡܛܠ ܗܠܝܢ ܐܦ ܡܪܝܐ ܗܘ ܕܫܡܐ ܕܝܠܗ ܩܪܐ ܬܡܢ ܢܣܪܘܚ ܠܟܠ ܡܠܟܐ ܘܥܡܐ ܗܘ ܕܡܘܫܛ
ܐܝܕܐ ܕܝܠܗ ܠܡܟܠܐ ܐܘ ܠܡ̇ܐܒܫܘ ܠܒܝܬܗ ܕܡܪܝܐ ܗܘ ܕܒܐܘܪܝܫܠܡ
33 ܐܢܐ ܡܠܟܐ ܕܪܝܘܫ ܦܩܕܬ ܝܨܝܦܐܝܬ ܕܐܝܟ ܗܠܝܢ ܠܡܗܘܐ

Chapter 7

1 ܗܝܕܝܢ ܣܝܣܝܢܘܣ ܗܘܦܪܟܐ ܕܣܘܪܝܐ ܥܡܝܩܬܐ ܘܕܦܘܢܝܩܐ ܘܣܬܪܘܒܘܪܙܝܢܘܣ ܘܚܒܪ̈ܐ
ܕܐܟܚܕܐ ܟܕ ܢܩܦܘ ܠܗܠܝܢ ܕܡܢ ܡܠܟܐ ܕܪܝܘܫ ܐܬܦܩܕܝܢ
2 ܩܝܡܝܢ ܗܘܘ ܥܠ ܥܒ̈ܕܐ ܟܗ̈ܢܝܐ ܟܕ ܝܬܝܪ ܝܨܝܦܐܝܬ ܡܥܕܪܝܢ ܗܘܘ ܠܩܫܝ̈ܫܐ ܕܝܘ̈ܕܝܐ
ܘܩܝܘ̈ܡܐ ܟܗ̈ܢܝܐ
3 ܘܡܬܬܨ̈ܠܚܢܐ ܗܘܘ ܥܒ̈ܕܐ ܟܗ̈ܢܝܐ ܟܕ ܡܬܢܒܝܢ ܗܘܘ ܚܓܝ ܘܙܟܪܝܐ ܢܒ̈ܝܐ
4 ܘܫܡܠܝܘ ܗܠܝܢ ܒܝܕ ܦܘܩܕܢܐ ܕܡܪܝܐ ܐܠܗܐ ܕܝܣܪܝܠ ܘܥܡ ܦܘܩܕܢܐ ܕܟܘܪܫ ܘܕܕܪܝܘܫ
ܘܐܪܛܚܫܫܬ ܡ̈ܠܟܐ ܕܦܪ̈ܣܝܐ
5 ܥܕܡܐ ܠܫܢ̇ܬܐ ܫܬܝܬܝܬܐ ܕܕܪܝܘܫ ܡܠܟܐ ܕܦܪ̈ܣܝܐ ܐܫܬܡܠܝ ܒܝܬܐ ܗܘ ܩܕܝܫܐ ܥܕܡܐ
ܠܬܠܬܐ ܘܥܣܪ̈ܝܢ ܕܝܪܚܐ ܐܕܪ ܕܫܢܬܐ ܫܬܝܬܝܬܐ ܕܡܠܟܐ ܕܪܝܘܫ
6 ܘܥܒܕܘ ܒܢܝ̈ܐ ܕܐܝܣܪܝܠ ܘܟܗ̈ܢܐ ܘܠܘ̈ܝܐ ܘܗܢܘܢ ܕܫܪܟܐ ܕܡܢ ܫܒܝܬܐ ܗܢܘܢ ܕܐܬܬܘܣܦܘ
ܢܩܝܦܐܝܬ ܠܗܢܝܢ ܕܒܟܬܒܐ ܕܡܘܫܐ
7 ܘܩܪܒܘ ܠܚܘܕܬܐ ܕܗܝܟܠܗ ܕܡܪܝܐ ܬܘܪ̈ܐ ܡܐܐ ܕܟܪ̈ܐ ܡܐܬܝ̈ܢ ܐܡܪ̈ܐ ܐܪ̈ܒܥܡܐܐ
8 ܨܝܦܪ̈ܝܐ ܕܚܠܦ ܚܛܗ̈ܐ ܕܟܠܗ ܐܝܣܪܝܠ ܬܪ̈ܥܣܪ ܐܝܟ ܡܢܝܢܐ ܡܢ ܕܪ̈ܝܫܢܝ ܫܪ̈ܒܬܐ
ܕܝܣܪܝܠ ܬܪ̈ܥܣܪ
9 ܘܩܡܘ ܟܗ̈ܢܐ ܘܠܘ̈ܝܐ ܟܕ ܡܥܛܦܝܢ ܐܣ̈ܛܠܐ ܐܝܟ ܫܪ̈ܒܬܐ ܥܠ ܥܒ̈ܕܐ ܕܡܪܝܐ ܐܠܗܐ
ܕܐܝܣܪܝܠ ܢܩܝܦܐܝܬ ܠܟܬܒܐ ܕܡܘܫܐ ܘܬܪ̈ܥܐ ܥܠ ܟܠܚܕ ܡܢ ܬܪ̈ܥܐ
10 ܘܥܒܕܘ ܒܢܝ̈ܐ ܕܐܝܣܪܝܠ ܗܢܘܢ ܕܡܢ ܫܒܝܬܐ ܦܨܚܐ ܒܐܪ̈ܒܥܣܪܐ ܕܝܪܚܐ ܩܕܡܝܐ ܡܛܠ
ܕܐܬܕܟܝܘ ܟܗ̈ܢܐ ܘܠܘ̈ܝܐ ܐܟܚܕܐ
11 ܘܟܠܗܘܢ ܒܢܝ̈ܐ ܕܫܒܝܬܐ ܠܐ ܐܬܕܟܝܘ ܗܘܘ ܡܛܠ ܕܠܘ̈ܝܐ ܟܠܗܘܢ ܐܟܚܕܐ ܐܬܕܟܝܘ
12 ܘܕܒܚܘܗܝ ܠܦܨܚܐ ܠܟܠܗܘܢ ܒ̈ܢܝܐ ܕܫܒܝܬܐ ܘܠܐܚ̈ܐ ܕܝܠܗܘܢ ܠܟܗ̈ܢܐ ܘܠܗܘܢ
13 ܘܐܟܠܘ ܒܢܝ̈ܐ ܕܐܝܣܪܝܠ ܗܢܘܢ ܕܡܢ ܫܒܝܬܐ ܟܠܗܘܢ ܗܢܘܢ ܕܐܬܦܪܫܘ ܡܢ ܢܕܝܕܘܬܐ
ܕܥܡ̈ܡܐ ܕܐܪܥܐ ܟܕ ܒܥܝܢ ܠܡܪܝܐ
14 ܘܥܒܕܘ ܠܥܐܕܐ ܕܦܛܝܪ̈ܐ ܫܒܥܐ ܝܘ̈ܡܐ ܟܕ ܚܕܝܢ ܩܕܡ ܡܪܝܐ
15 ܡܛܠ ܕܫܚܠܦ ܠܡܚܫܒܬܐ ܕܡܠܟܐ ܕܐܬܘܪ̈ܝܐ ܥܠܝܗܘܢ ܠܡܚܝܠܘ ܠܐܝܕܝ̈ܗܘܢ ܥܠ ܥܒ̈ܕܐ
ܕܡܪܝܐ ܐܠܗܐ ܕܐܝܣܪܝܠ

Chapter 8

1 ܘܕܛܠܐ ܡܢ ܗܠܝܢ ܐܝܬܘܗܝ ܟܕ ܡܡܠܟ ܗܘܐ ܐܪܛܚܫܫܬ ܡܠܟܐ ܕܦܪ̈ܣܝܐ ܥܠ ܗܘܐ ܥܙܪܐ
ܕܒܝܬ ܫܐܪܝܐ ܗܘ ܕܥܙܪܝܐ ܗܘ ܕܚܠܩܝܐ ܗܘ ܕܫܠܘܡ
2 ܗܘ ܕܨܕܘ ܗܘ ܕܐܚܝܛܘܒ ܗܘ ܕܐܡܐܪܝܐ ܗܘ ܕܥܘܙܝܐ ܗܘ ܕܡܪܪܘܬ ܗܘ ܕܙܪܚ ܗܘ ܕܫܘܝܐ ܗܘ
ܕܒܘܩܐ ܗܘ ܕܐܒܝܫܘܝ ܗܘ ܕܦܝܢܚܣ ܗܘ ܕܐܠܝܥܙܪ ܗܘ ܕܐܗܪܘܢ ܟܗܢܐ ܩܕܡܝܐ
3 ܗܢܐ ܥܙܪܐ ܣܠܩ ܡܢ ܒܒܝܠ ܐܟܡܢ ܕܣܦܪܐ ܡܗܝܪܐ ܐܝܬܘܗܝ ܗܘܐ ܒܢܡܘܣܗ ܕܡܘܫܐ ܗܘ
ܕܐܬܝܗܒ ܡܢ ܐܠܗܐ ܕܐܝܣܪܝܠ
4 ܘܝܗܒ ܠܗ ܡܠܟܐ ܬܫܒܘܚܬܐ ܟܕ ܐܫܟܚ ܛܝܒܘܬܐ ܩܕܡܘܗܝ ܥܠ ܟܠܗܝܢ ܦܝܣ̈ܬܐ ܕܝܠܗ
5 ܘܣܠܩܘ ܥܡܗ ܡܢ ܒܢܝ̈ܐ ܕܐܝܣܪܝܠ ܘܡܢ ܟܗ̈ܢܐ ܘܠܘ̈ܝܐ ܘܡܙܡܪ̈ܢܐ ܕܟܗ̈ܢܝܬܐ ܘܬܪ̈ܥܐ
ܘܥܒ̈ܕܝ ܟܗ̈ܢܐ ܠܐܘܪܝܫܠܡ
6 ܒܫܢܬܐ ܫܒܝܥܝܬܐ. ܟܕ ܐܡܠܟ ܗܘܐ ܐܪܛܚܫܫܬ ܒܝܪܚܐ ܕܚܡܫܐ. ܗܕܐ ܗܝ ܫܢܬܐ ܫܒܝܥܝܬܐ
ܕܡܠܟܐ ܀ ܟܕ ܢܦܩܘ ܗܟܝܠ ܡܢ ܒܒܝܠ ܒܢܘܡܢܝܐ ܕܝܪܚܐ ܩܕܡܝܐ. ܒܢܘܡܢܝܐ ܕܝܪܚܐ ܕܚܡܫܐ
ܐܬܘ ܠܐܘܪܝܫܠܡ. ܐܝܟ ܡܨܠܚܢܘܬܐ ܕܐܬܝܗܒܬ ܠܗܘܢ ܡܢ ܡܪܝܐ ܥܠܘܗܝ ܀
7 ܗܘ ܓܝܪ ܥܒܫܪܫ ܝܕܥܬܐ ܣܓܝܐܬܐ ܐܚܝܕ ܗܘܐ ܠܗܝ ܕܠܐ ܡܕܡ ܢܒܨܪ ܡܢ ܗܠܝܢ ܕܒܢܡܘܣܐ
ܕܡܪܝܐ ܘܡܢ ܦܘܩ̈ܕܢܐ ܐܟܚܕܐ ܠܡܠܦܘ ܠܟܠܗ ܐܝܣܪܝܠ ܙܕܩ̈ܐ ܘܕܝ̈ܢܐ
8 ܐܬܐ ܕܝܢ ܦܘܩܕܢܐ ܗܘ ܕܐܬܟܬܒ ܡܢ ܐܪܛܚܫܫܬ ܡܠܟܐ ܠܘܬ ܥܙܪܐ ܟܗܢܐ ܘܩܪܘܝܐ ܕܢܡܘܣܐ
ܕܡܪܝܐ ܕܗ̇ܘ ܕܐܝܬܘܗܝ ܨܚܚܐ ܗܢܐ ܕܣܝܡ
9 ܡܠܟܐ ܐܪܛܚܫܫܬ ܠܥܙܪܐ ܗܘ ܟܗܢܐ ܘܩܪܘܝܐ ܕܢܡܘܣܗ ܕܡܪܝܐ ܠܡܚܕܐ
10 ܘܗܠܝܢ ܪ̈ܚܡܬ ܐܢܫ̈ܐ ܐܢܐ ܟܕ ܕܢܬ ܦܩܕܬ ܠܗܢܘܢ ܕܒܥܝܢ ܡܢ ܥܡܐ ܕܝܘ̈ܕܝܐ ܗܢܘܢ
ܕܪܚܡܝܢ ܘܡܢ ܟܗ̈ܢܐ ܘܡܢ ܠܘ̈ܝܐ ܕܐܝܬܝܗܘܢ ܕܝܢ ܒܡܠܟܘܬܐ ܕܝܠܢ ܠܡܐܙܠ ܥܡܟ ܠܐܘܪܝܫܠܡ
11 ܟܠ ܐܝܠܝܢ ܗܟܝܠ ܕܡܬܚܫܒܝܢ ܢܫܩܠܘܢ ܐܝܟܢܐ ܕܫܦܪܬ ܘܠܝ ܘܠܫܒܥܐ ܪ̈ܚܡܐ ܘܡܠܘ̈ܟܐ
12 ܐܝܟܢܐ ܕܢܣܥܪܘܢ ܠܗܠܝܢ ܕܥܠ ܝܗܘܕ ܘܥܠ ܐܘܪܝܫܠܡ ܢܩܦܐܝܬ ܠܗܢܝܢ ܕܐܝܬ ܒܢܡܘܣܐ
ܕܡܪܝܐ
13 ܘܠܡܘܒܠܘ ܩܘܪ̈ܒܢܐ ܠܡܪܝܐ ܗܠܝܢ ܕܢܕܪܬ ܘܐܢܐ ܘܪ̈ܚܡܐ ܠܐܘܪܝܫܠܡ ܘܟܠ ܕܗܒܐ ܘܣܐܡܐ
ܗܘ ܕܐܢ ܢܫܬܟܚ ܒܐܬܪܐ ܕܒܒܝܠ ܠܡܪܝܐ ܒܐܘܪܝܫܠܡ ܥܡ ܗܘ ܕܐܬܩܪܒ ܡܢ ܥܡܐ ܠܗܝܟܠܐ ܕܡܪܝܐ
ܕܝܠܗܘܢ ܗܘ ܕܒܐܘܪܝܫܠܡ
14 ܠܡܬܟܢܫܘ ܕܗܒܐ ܘܣܐܡܐ ܠܬܘܪ̈ܐ ܘܠܕܟܪ̈ܐ ܘܠܐܡܪ̈ܐ ܘܠܗܢܝܢ ܕܠܗܠܝܢ ܢܩ̈ܦܢ
15 ܐܝܟ ܕܠܡܩܪܒܘ ܕܒ̈ܚܐ ܥܠ ܡܕܒܚܐ ܕܡܪܝܐ ܕܝܠܗܘܢ ܗܘ ܕܒܐܘܪܝܫܠܡ
16 ܘܟܠܗܝܢ ܗܠܝܢ ܕܐܢ ܬܒܥܐ ܥܡ ܐܚ̈ܐ ܕܝܠܟ ܠܡܥܒܕ ܒܕܗܒܐ ܘܒܣܐܡܐ ܫܡܠܐ ܐܝܟ ܨܒܝܢܐ
ܕܐܠܗܐ ܕܝܠܟ
17 ܘܠܡ̈ܐܢܐ ܟܗ̈ܢܝܐ ܕܡܪܝܐ ܗܠܝܢ ܕܡܬܝܗܒܝܢ ܠܚܫܚܬܐ ܕܗܝܟܠܐ ܕܐܠܗܐ ܕܝܠܟ ܗܘ
ܕܒܐܘܪܝܫܠܡ ܘܗܠܝܢ ܕܫܪܟܐ ܕܐܢ ܗܘ ܕܢ̈ܦܠܢ ܠܟ ܠܚܫܚܬܐ ܕܗܝܟܠܐ ܕܐܠܗܐ ܕܝܠܟ
18 ܬܬܠ ܡܢ ܒܝܬ ܓܙܐ ܕܡܠܟܐ
19 ܐܦ ܐܢܐ ܕܝܢ ܐܪܛܚܫܫܬ ܡܠܟܐ ܦܩܕܬ ܠܢܛܪ̈ܝ ܒܝܬ ܓܙܐ ܕܣܘܪܝܐ ܘܕܦܘܢܝܩܐ ܐܝܟܢܐ ܕܟܠ
ܡܐ ܕܐܢ ܢܫܠܘܚ ܥܙܪܐ ܗܘ ܟܗܢܐ ܘܩܪܘܝܐ ܕܢܡܘܣܐ ܕܐܠܗܐ ܗܘ ܡܪܝܡܐ ܝܨܝܦܐܝܬ ܢܬܠܘܢ ܠܗ
ܥܕܡܐ ܠܟܟܪ̈ܐ ܡܐܐ ܕܟܣܦܐ
20 ܒܗ ܒܕܡܘܬܐ ܕܝܢ ܘܥܕܡܐ ܠܟܘܪ̈ܐ ܡܐܐ ܕܚ̈ܛܐ ܘܕܚܡܪܐ ܟܝ̈ܠܐ ܡܐܐ ܘܐܚܪ̈ܢܝܬܐ
21 ܐܝܟ ܢܡܘܣܐ ܕܐܠܗܐ ܢܫܬܡ̈ܠܝܢ ܠܐܠܗܐ ܗܘ ܡܪܝܡܐ ܡܛܠ ܕܠܐ ܢܗܘܐ ܪܘܓܙܐ ܥܠ ܡܠܟܘܬܐ
ܕܡܠܟܐ ܘܕܒܢܝ̈ܐ ܕܝܠܗ
22 ܘܠܟܘܢ ܕܝܢ ܡܬܐܡܪܐ ܐܝܟܢܐ ܕܠܟܠܗܘܢ ܟܗ̈ܢܐ ܘܠܘܝ̈ܐ ܘܡܙܡܪ̈ܢܐ ܕܟܗ̈ܢܝܬܐ ܘܬܪ̈ܥܐ
ܥܒ̈ܕܝ ܟܗ̈ܢܐ ܘܣܦܪ̈ܐ ܕܗܝܟܠܐ ܗܢܐ ܐܦܠܐ ܚܕܐ ܡܕܐܬܐ ܐܦܠܐ ܐܚܪܬܐ ܐܦܝܒܘܠܐ ܘܠܐ ܠܐܢܫ
ܢܗܘܐ ܐܝܬ ܫܘܠܛܢܐ ܠܡܪܡܝܘ ܥܠ ܗܢܘܢ
23 ܘܐܢܬ ܥܙܪܐ ܐܝܟ ܚܟܡܬܐ ܕܐܠܗܐ ܚܘܐ ܕܝܢ̈ܐ ܘܬܒܘ̈ܥܐ ܐܝܟܢܐ ܕܢܗܘܘܢ ܕܝܢܝܢ ܒܟܠܗ
ܣܘܪܝܐ ܘܦܘܢܝܩܐ ܠܟܠܗܘܢ ܗܢܘܢ ܕܐܢ ܢܥܒܪܘܢ ܠܢܡܘܣܗ ܕܐܠܗܐ ܕܝܠܟ ܕܠܗ̇ܢܘܢ ܕܝܢ ܕܠܐ
ܝܕܥܝܢ ܬܠܦ
24 ܘܟܠܗܘܢ ܗܢܘܢ ܕܐܢ ܢܥܒܪܘܢ ܠܢܡܘܣܗ ܕܐܠܗܐ ܕܝܠܟ ܘܠܡܠܟܝܐ ܒܛܝܠܐܝܬ ܢܫܬܢܩܘܢ ܘܐܢ
ܒܡܘܬܐ ܘܐܢ ܐܦ ܒܡܣܡ ܒܪܝܫܐ ܐܘ ܒܚܘܣܪܢܐ ܕܟܣܦܐ ܐܘ ܒܡܬܬܘܒܠܢܘܬܐ
25 ܘܐܡܪ ܥܙܪܐ ܣܦܪܐ ܡܒܪܟܐ ܗܘ ܡܪܝܐ ܒܠܚܘܕܘܗܝ ܗܘ ܕܝܗܒ ܗܠܝܢ ܒܠܒܗ ܕܡܠܟܐ ܠܡܫܒܚܘ
ܠܒܝܬܐ ܕܝܠܗ ܗܘ ܕܒܐܘܪܝܫܠܡ
26 ܘܠܝ ܝܩܪ ܩܕܡܘܗܘܝ ܕܡܠܟܐ ܘܕܗܢܘܢ ܕܥܡܗ ܡܡܠܟܝܢ ܘܕܟܠܗܘܢ ܪ̈ܚܡܐ ܘܪ̈ܘܪܒܢܐ ܕܝܠܗ
27 ܘܐܢܐ ܫܦܝܪ ܠܒܝܒܐ ܗܘܝܬ ܐܝܟ ܡܥܕܪܢܘܬܐ ܕܡܪܝܐ ܐܠܗܐ ܕܝܠܝ ܘܟܢܫܬ ܡܢ ܐܝܣܪܝܠ
ܓܒܪ̈ܐ ܐܝܟܢܐ ܕܢܣܩܘܢ ܥܡܝ
28 ܘܗܠܝܢ ܪ̈ܝܫܢܐ ܩ̈ܕܡܝܐ ܐܝܟ ܫܪ̈ܒܬܐ ܕܝܠܗܘܢ ܘܕܪ̈ܝܫܝ ܦ̈ܠܓܘܬܐ ܗܢܘܢ ܕܣܠܩܝܢ ܗܘܘ
ܥܡܝ ܡܢ ܒܒܝܠ ܒܡܠܟܘܬܗ ܕܐܪܛܚܫܫܬ ܡܠܟܐ
29 ܡܢ ܒܢܝ̈ܐ ܕܦܪܘܨ ܛܐܪܘܫ. ܗܘ ܕܛܐܡܘܫ ܀ ܡܢ ܒܢܝ̈ܐ ܕܥܛܪܘܬ. ܓܡܠܘܣܝ. ܡܢ
ܒ̈ܢܝܐ ܕܕܘܝܕ.
30 ܦܪܨ ܙܟܪܝܐ ܘܥܡܗ ܡܢ ܟܬܒܐ ܓܒܪ̈ܐ ܡܐܐ ܘܚܡܫܝܢ
31 ܡܢ ܒ̈ܢܝܐ ܕܡܐܬ ܡܘܐܒ ܘܐܠܚܢܢ ܒܪܗ ܕܙܪܚ ܘܥܡܗ ܓܒܪ̈ܐ ܡܐܬܝܢ
32 ܡܢ ܒ̈ܢܝܐ ܕܙܝܬܘܥ ܝܘܟܢܝܐ ܕܥܬܝܠܘ ܘܥܡܗ ܓܒܪ̈ܐ ܡܐܬܝܢ ܡܢ ܒ̈ܢܝܐ ܕܥܕܝܢܘܒܝܢ
ܢܘܢܬܢ ܘܥܡܗ ܓܒܪ̈ܐ ܡܐܬܝܢ ܘܚܡ̈ܫܝܢ
33 ܡܢ ܒܢܝ̈ܐ ܕܠܡܥܣܝܐ ܥܬܠܝܐ ܘܥܡܗ ܓܒܪ̈ܐ ܡܐܬܝܢ ܘܫܒ̈ܥܝܢ
34 ܘܡܢ ܒܢܝ̈ܐ ܕܫܦܛܝܐ ܙܪܢܥ ܕܡܝܟܐܝܠ ܘܥܡܗ ܓܒܪ̈ܐ ܫܒ̈ܥܝܢ
35 ܡܢ ܒ̈ܢܝܐ ܕܝܘܐܒ ܥܘܒܕܝܐ ܒܪܗ ܕܚܙܩܝܐܝܠ ܘܥܡܗ ܓܒܪ̈ܐ ܡܐܬܝܢ ܘܬܪ̈ܥܣܪ
36 ܡܢ ܓܒܪ̈ܐ ܕܢܟܙܝܥ ܫܠܝܡܘܬ ܕܝܘܫܦܝܐ ܘܥܡܗ ܓܒܪ̈ܐ ܡ̈ܐܐ ܘܫ̈ܬܝܢ
37 ܡܢ ܒܢܝ̈ܐ ܕܒܚܝܪ ܙܟܪܝܐ ܕܒܝܒܠ ܘܥܡܗ ܓܒܪ̈ܐ ܥܣܪ̈ܝܢ ܘܬܡܢܝܐ
38 ܡܢ ܒܢܝ̈ܐ ܕܐܫܕܘܬ ܝܘܚܢܢ ܒܪܗ ܕܐܩܛܐ ܘܥܡܗ ܓܒܪ̈ܐ ܡܐܐ ܘܥܣܪ̈ܐ
39 ܡܢ ܒܢܝ̈ܐ ܕܐܕܘܢܝܩܡ ܗܢܘܢ ܐܚܪ̈ܝܐ ܘܗܠܝܢ ܫܡ̈ܗܐ ܕܝܠܗܘܢ ܐܠܝܦܕܠ ܗܘ ܕܓܠܘܠ
ܘܫܡܥܝܐ ܘܥܡܗܘܢ ܓܒܪ̈ܐ ܫܒ̈ܥܝܢ
40 ܘܡܢ ܒܢܝ̈ܐ ܕܒܢܝܐ ܗܘ ܕܒܥܩܪܘܢ ܘܥܡܗ ܓܒܪ̈ܐ ܫܒ̈ܥܝܢ
41 ܘܟܢܫܬ ܐܢܘܢ ܥܠ ܗܘ ܕܡܬܐܡܪ ܬܐܪܐܢ ܢܗܪܐ ܘܫܪܝܢܢ ܬܡܢ ܝܘ̈ܡܐ ܬ̈ܠܬܐ ܘܐܬܒܩܝܬ
ܒܗܘܢ
42 ܘܡܢ ܟܗ̈ܢܐ ܘܡܢ ܠܘ̈ܝܐ ܠܐ ܐܫܟܚܬ ܬܡܢ
43 ܘܫܕܪܬ ܠܘܬ ܐܠܝܥܙܪ ܘܟܕ ܐܬܐ ܐܓܘܢ ܘܡܥܣܡܢ ܣܠܛܢ ܘܫܡܥܝܐ ܘܢܘܪܝܒܢ ܢܬܢܢ ܛܐܢܛܢ
ܙܟܪܝܐ ܘܡܘܫܝܐ ܠܒܝܬ ܪ̈ܝܫܢܐ ܘܝܕܘ̈ܥܬܢܐ
44 ܘܐܡܪܬ ܠܗܘܢ ܠܡܐܬܐ ܠܘܬ ܠܥܕܢ ܪܝܫܢܐ ܗܘ ܕܒܕܘܟܬܐ ܕܢܛܪ ܒܝܬܓܙܐ
45 ܟܕ ܦܩܕܬ ܐܢܘܢ ܠܡܡܠܠܘ ܠܠܥܕܢ ܘܠܐܚ̈ܐ ܕܝܠܗ ܘܠܗܢܘܢ ܕܒܕܘܟܬܐ ܕܢܛܪ ܒܝܬܓܙܐ
ܠܡܫܕܪܘ ܠܢ ܠܗܢܘܢ ܕܡܟܗܢܝܢ ܒܒܝܬܗ ܕܡܪܝܐ ܕܝܠܢ
46 ܘܐܝܬܝ ܠܢ ܐܝܟ ܐܝ̣ܕܐ ܐܚܝܕܬܐ ܕܡܪܝܐ ܐܠܗܐ ܕܝܠܢ ܓܒܪ̈ܐ ܝܕܘ̈ܥܬܢܐ ܡܢ ܒܢܝ̈ܐ
ܕܡܚܠܝ ܗ̇ܘ ܕܠܘܝܐ ܕܝܣܪܝܠ ܠܫܒܟܝܐ ܘܠܒ̈ܢܝܐ ܘܠܐܚ̈ܐ ܕܝܠܗ ܕܐܝܬܝܗܘܢ ܬܡܢܬܥܣܪ̈ܐ
47 ܘܠܚܫܒܝܐ ܘܠܚܢܘܢܐ ܘܥܐܛܢ ܡܢ ܐܚ̈ܐ ܕܒܢܝܐ ܕܟܢܥܢܝܐ ܘܒܢܝ̈ܐ ܕܝܠܗܘܢ ܓܒܪ̈ܐ
ܥܣܪ̈ܝܢ
48 ܘܡܢ ܥܒ̈ܕܝ ܟܗ̈ܢܐ ܗ̇ܢܘܢ ܕܝܗܒ ܗܘܐ ܕܘܝܕ ܘܪ̈ܝܫܢܐ ܠܦܘܠܚܢܐ ܕܠܘ̈ܝܐ ܥܒ̈ܕܝ
ܟܗ̈ܢܐ ܡ̈ܬܝܢ ܘܥܣܪ̈ܝܢ ܕܟܠܗܘܢ ܐܫܬܘܕܥܬ ܟܬܝܒܘܬ ܫܡ̈ܗܐ
49 ܘܢ̇ܕܪܬ ܬܡܢ ܨܘܡܐ ܠܝܘܢܣ̈ܩܐ ܩܕܡ ܡܪܝܐ ܐܠܗܐ ܕܝܠܢ
50 ܠܡܒܥܐ ܡܢܗ ܡܨܠܚܢܘܬܐ ܘܠܢ ܘܠܗ̇ܢܘܢ ܕܐܝܬ ܗܘܐ ܥܡܢ ܒܢܝ̈ܐ ܘܒܥܝܪ̈ܐ
51 ܐܬ̇ܟܚܕܬ ܓܝܪ ܠܡܫܐܠ ܡܢ ܡܠܟܐ ܦܪ̈ܫܐ ܘܪ̈ܓܠܝܐ ܠܠܘܝܬܐ ܡܛܠ ܙܗܝܪܘܬܐ ܗ̇ܝ ܕܠܘܬ
ܗ̇ܢܘܢ ܕܗܘ̇ܝܢ ܕܠܩܘܒܠܐ ܠܢ
52 ܐܡ̣ܪܢܢ ܓܝܪ ܠܡܠܟܐ. ܕܚܝܠܐ ܕܡܪܝܐ ܐܠܗܐ ܕܝܠܢ܉ ܗܘ̇ܐ ܥܡ ܗ̇ܢܘܢ ܕܒ̇ܥܝܢ ܠܗ̣.
ܒܟܠ ܬܘܪܨܐ
53 ܘܟܠܗ̈ܝܢ ܬܢܝܢ ܐܬܟܫܦܢܢ ܩܕܡ ܡܪܝܐ ܐܠܗܐ ܕܝܠܢ ܘܐܫܬ̣ܘܝܠܢ ܠܚܘܣܝܐ
54 ܘܦ̇ܪܫܬ ܡܢ ܪ̈ܝܫܝ ܫܪ̈ܒܬܐ ܕܟܗ̈ܢܐ ܓܒܪ̈ܐ ܬܪ̈ܥܣܪ ܡܫܒ̈ܚܐ ܘܠܫܡܥܝܐ ܘܥܡܗܘܢ ܡܢ
ܐܚ̈ܐ ܕܝܠܗܘܢ ܓܒܪ̈ܐ ܥܣܪ̈ܐ
55 ܘܬܩܠܬ ܠܗܘܢ ܠܣܐܡܐ ܘܠܕܗܒܐ ܘܠܡ̈ܐܢܐ ܟܗ̈ܢܝܐ ܠܒܝܬܗ ܕܡܪܝܐ ܕܝܠܢ ܗܟܢܐ ܫ̇ܟ̣ܢ
ܡܠܟܐ ܘܡܠܘ̈ܟܐ ܕܝܠܗ ܘܪ̈ܘܪܒܢܐ ܘܟܠܗ ܐܝܣܪܝܠ
56 ܘܐܫܠܡܬ ܠܗܘܢ ܟܕ ܬܩ̇ܠܬ. ܟܟܪ̈ܐ ܕܣܐܡܐ ܡܐ̈ܐ ܘܫܬܡܐܐ ܘܚܡ̈ܫܝܢ. ܘܡ̈ܐܢܐ ܕܣܐܡܐ
ܟܟܪܐ ܡܐܐ. ܘܕܕܗܒܐ ܟܟܪ̈ܐ ܡܐ̈ܐ. ܘܡ̈ܐܢܝ ܕܗܒܐ ܥܣܪ̈ܝܢ. ܘܡ̈ܐܢܐ ܕܢܚܫܐ. ܡܢ
ܢܚܫܐ ܛ̇ܒܐ ܡܙܗܪܐ ܡ̈ܐܢܐ ܬܪ̈ܥܣܪ
57 ܘܐ̇ܡܪܬ ܠܗܘܢ ܐܦ ܐܢܬܘܢ ܩܕ̈ܝܫܐ ܐܝܬܝܟܘܢ ܠܡܪܝܐ ܘܡ̈ܐܢܐ ܩܕ̈ܝܫܐ ܘܕܗܒܐ ܘܣܐܡܐ
ܢܕܪܐ ܠܡܪܝܐ ܐܠܗܐ ܕܐܒܗ̈ܐ ܕܝܠܟܘܢ
58 ܫܗܪܘ ܘܛܪ̣ܘ ܥܕܡܐ ܕܡܫܠܡܝܢ ܐܢܬܘܢ ܠܗܘܢ ܫܪ̈ܒܬܐ ܕܟܗ̈ܢܐ ܘ̈ܕܠܘܝܐ ܘܠܪ̈ܝܫܢܐ
ܕܫܪܒܬܐ ܕܐܝܣܪܝܠ ܒܐܘܪܝܫܠܡ ܒܒܝܬܓܙܐ ܕܒܝܬܗ ܕܡܪܝܐ ܕܝܠܢ
59 ܘܗ̇ܢܘܢ ܕܩܒܠܘ ܟܗ̈ܢܐ ܘܠܘܝ̈ܐ ܠܣܐܡܐ ܘܠܕܗܒܐ ܘܠܡ̈ܐܢܐ ܗܠܝܢ ܕܒܐܘܪܝܫܠܡ ܐܥ̣ܠܘ
ܠܗܝܟܠܗ ܕܡܪܝܐ
60 ܘܟܕ ܐܫܩܠܢܢ ܡܢ ܢܗܪܐ ܬܐܪܬܐ ܒܬܪܥܣܪ̈ܐ ܕܝܪܚܐ ܩܕܡܝܐ. ܐܬܝܢܢ ܠܐܘܪܝܫܠܡ ܐܝܟ
ܐܝܕܐ ܐܚܝܕܬܐ ܕܡܪܝܐ ܐܠܗܐ ܕܝܠܢ. ܗ̇ܝ ܕܥܠܝܢ. ܘܦ̣ܨܝܬ̇ ܠܢ ܡܢ ܡܥܠܬܐ ܕܡܢ ܟܠ
ܒܥܠܕܒܒܐ. ܘܐܬܝܢܢ ܠܐܘܪܝܫܠܡ
61 ܘܟܕ ܗܘ̣ܐ ܠܢ ܬܡܢ ܝܘܡܐ ܬܠܝܬܝܐ ܒܝܘܡܐ ܪܒܝܥܝܐ ܟܕ ܐܬܬܩܠ ܣܐܡܐ ܘܕܗܒܐ ܐܬܬܫܠܡ
ܒܒܝܬܗ ܕܡܪܝܐ ܐܠܗܐ ܕܝܠܢ ܠܐܢܪܡܘܬ ܒܪܗ ܕܐܘܪܝܐ ܟܗܢܐ
62 ܘܥܡܗ ܐܠܝܥܙܪ ܗܘ ܕܦܝܢܚܣ ܘܐܝܬ ܗܘܘ ܥܡܗܘܢ ܝܘܒܕ ܝܫܘܥ ܒܪ ܡܚܘܕ ܕܐܒܢܘ ܠܘܝܐ ܐܝܟ
ܡܢܝܢܐ ܘܡܬܩܠܐ ܟܠ ܡܕܡ ܟܠܗ ܡܬܩܠܐ ܒܗ ܒܫܥܬܐ
63 ܗ̇ܢܘܢ ܕܝܢ ܕܐܬ̣ܘ ܡܢ ܫܒܝ̣ܬܐ ܩܪܒܘ ܕܒ̈ܚܐ ܠܐܠܗܐ ܕܐܝܣܪܝܠ. ܐܡܪ̈ܐ ܬܫ̈ܥܝܢ
ܘܐܫ̈ܬܐ. ܬ̈ܝܫܐ ܡܐ̈ܬܝܢ ܘܫ̈ܒܥܝܢ ܘܐܫ̈ܬܐ. ܘܕܚܠܦ ܦܘܪܩܢܐ. ܥ̈ܓܠܐ ܬܪ̈ܥܣܪ.
ܟܠܗܘܢ ܕܒ̈ܚܐ ܠܡܪܝܐ ܀
64 ܘܝܗܒܘ ܠܦܘܩ̈ܕܢܐ ܕܡܠܟܐ ܠܐܘܩ̈ܢܡܐ ܡ̈ܠܟܝܐ ܘܠܗܘܦܪ̈ܟܐ ܕܣܘܪܝܐ ܥܡܝܩܬܐ ܘܕܦܘܢܝܩܐ
ܘܫܒܚܘ ܠܥܡܐ ܘܠܗܝܟܠܗ ܕܡܪܝܐ
65 ܘܟܕ ܗܠܝܢ ܐܫܬܡ̈ܠܝܝܢ ܩܪܒܘ ܠܝ ܪ̈ܝܫܢܐ ܟܕ ܐܡܪܝܢ
66 ܠܐ ܦܪܫܘ ܥܡܐ ܕܐܝܣܪܝܠ ܘܪ̈ܝܫܢܐ ܘܟܗ̈ܢܐ ܘܠܘ̈ܝܐ ܘܐܚܪ̈ܢܝܝ ܓܢܣܐ ܥܡ̈ܡܐ ܕܐܪܥܐ
ܠܛܡܘܐ̈ܬܐ ܕܝܠܗܘܢ ܕܟ̈ܢܥܢܝܐ ܘܕܚܝ̈ܬܝܐ ܘܕܦܪ̈ܙܝܐ ܘܕܝܒܘ̈ܣܝܐ ܘܕܡܘܐܒܝ̈ܐ ܘܕܡܨܪ̈ܝܐ
67 ܥܡܪܘ ܗܘܘ ܓܝܪ ܥܡ ܒ̈ܢܬܐ ܕܝܠܗܘܢ ܘܗ̇ܢܘܢ ܘܒ̈ܢܝܐ ܕܝܠܗܘܢ ܘܐܬܚ̇ܠ̣ܛ ܙܪܥ̇ܐ ܗܘ
ܩܕܝܫܐ ܒܐܚܪ̈ܢܝܝ ܓܢܣܐ̣ ܥܡ̈ܡܐ ܕܐܪܥܐ ܘܡܫܘܬܦܝܢ ܗܘܘ ܪ̈ܝܫܢܐ ܩܕܡܝ̈ܐ ܘܪ̈ܘܪܒܢܐ ܒܠܐ
ܢܡܘܣܝܘܬܐ ܗܕܐ ܡܢ ܫܘܪܝܗ ܕܣܘܥܪܢܐ
68 ܘܡܚܕܐ ܕܫܡ̇ܥܬ ܗܠܝܢ ܨ̇ܪܝܬ ܠܢܚ̈ܬܐ ܕܝܠܝ ܘܠܠܒܘܫܐ ܟܗܢܝܐ ܘܡܢܬܫ ܗܘܝܬ ܡܢ ܣܥܪܐ
ܕܪܝܫܐ ܕܝܠܝ ܘܕܕܩܢܐ ܕܝܠܝ ܘܝܬ̇ܒܐ ܡܬܘܝܐ ܘܡܥܩܐ
69 ܘܐܬܟܢܫܘ ܠܘܬܝ ܟܠܗܘܢ ܗ̇ܢܘܢ ܕܒܙܒܢ ܡܬܬܙܝܥܝܢ ܗܘܘ ܥܠ ܡܠܬܗ ܕܡܪܝܐ ܐܠܗܐ
ܕܐܝܣܪܝܠ ܟܕ ܐܢ̇ܐ ܡܬܐܒܠ ܗܘܝܬ ܥܠܝܗ̇ ܕܠܐ ܢܡܘܣܝܘܬܐ ܘܝܬܝܒ ܗܘܝܬ ܡ̇ܥܩܐ ܥܕܡܐ
ܠܕܒܚܬܐ ܦܢܝܝܬܐ
70 ܘܟܕ ܩ̇ܡܬ ܡܢ ܨܘܡܐ ܘܡܣܕܩܐ ܐܝܬ ܗܘܐ ܠܝ ܠܢܚ̈ܬܐ ܘܠܠܒܘܫܐ ܟܗܢܝܐ ܟ̇ܦܬ ܠܒܘܪ̈ܟܐ
ܘܦܫܛܬ ܠܐܝ̈ܕܝܐ ܠܘܬ ܡܪܝܐ ܐܡ̇ܪ ܗ̇ܘܝܬ
71 ܡܪܝܐ ܒ̇ܗ̣ܝܬ ܐܢ̣ܐ ܘܡܟܚܕ ܐܢ̣ܐ ܩܕܡ ܦܪܨܘܦܐ ܕܝܠܟ
72 ܚܛܗ̈ܐ ܓܝܪ ܕܝܠܢ ܣܓ̣ܝܘ ܡܢ ܣܥܪܐ ܕܪ̈ܝܫܐ ܕܝܠܢ ܠܐ ܝ̣ܕܝ̈ܥܬܐ ܕܝܠܢ ܥܒܪ̈ܝܢ ܥܕܡܐ
ܠܫܡܝܐ
73 ܬܘܒ ܡܢ ܙܒ̈ܢܐ ܕܐܒ̈ܗܐ ܕܝܠܢ ܘܐܝ̇ܬܝܢ ܒܚܛܝܬܐ ܪܒܬܐ ܥܕܡܐ ܠܝܘܡܐ ܗܢܐ
74 ܘܡܛܠ ܚܛܗ̈ܐ ܕܝܠܢ ܘܕܐܒ̈ܗܝܢ ܐܬܬܫܠܡܢܢ ܥܡ ܐ̈ܚܝܢ ܘܥܡ ܡ̈ܠܟܐ ܕܝܠܢ ܘܥܡ ܟܗ̈ܢܐ
ܕܝܠܢ ܠܡ̈ܠܟܐ ܕܝܠܢ ܠܣܝܦܐ ܘܠܫܒܝ̣ܬܐ ܘܠܒܙܬܐ ܥܡ ܒܗܬܬܐ ܥܕܡܐ ܠܝܘܡܐ ܕܝܘܡܢܐ
75 ܘܗܫܐ ܢܘܚ ܡܛܠ ܕܩܠܝܠ ܡܕܡ ܗܘܘ ܠܢ ܪܚ̈ܡܐ ܡܢܟ ܡܪܝܐ ܠܡܫܬܒܩܘ ܠܢ ܥܩ̣ܪܐ. ܘܫܡܐ
ܒܕܘܟܬܐ ܕܡܩܕܫܐ ܕܝܠܟ.
76 ܠܡܬܓܠܝܘ ܢܗܝܪܐ ܕܝܠܟ ܒܒܝܬܗ ܕܡܪܝܐ ܐܠܗܐ ܕܝܠܢ ܠܡܬܠ ܬܘܪܣܝܐ ܒܙܒ̣̇ܢܐ ܕܥܒ̣ܕܘܬܐ
ܕܝܠܢ ܘܟܕ ܦ̇ܠܚܝܢ ܗܘ̣ܝܢ ܥܒ̇ܕܘܬܐ ܠܐ ܐܫܬܒܩܢܢ ܡܢ ܡܪܝܐ
77 ܐܠܐ ܥܒ̣ܕ ܠܢ ܒܛܝܒܘܬܐ ܩܕܡ ܡ̈ܠܟܐ ܦܪ̈ܣܝܐ ܠܡܬܠ ܠܢ ܬܘܪܣܝܐ
78 ܘܠܡܫܒܚܘ ܠܗܝܟܠܗ ܕܡܪܝܐ ܕܝܠܢ ܘܠܡܩܡܘ ܠܨܗܝܘܢ ܚܪܒܬܐ ܠܡܬܠ ܠܢ ܡܫܪܪܘܬܐ ܒܝܗܘܕ
ܘܒܐܘܪܝܫܠܡ
79 ܘܗܫܐ ܡܢܐ ܢܐ̇ܡܪ ܡܪܝܐ ܟܕ ܐܝܬ ܠܢ ܗܠܝܢ ܥܒ̣ܪܢܢ ܠܦܘܩ̈ܕܢܐ ܕܝܠܟ ܗܠܝܢ ܕܝܗܒܬ
ܒܐܝ̣ܕܐ ܕܥ̈ܒ̣ܕܐ ܕܝܠܟ ܢܒ̈ܝܐ ܟܕ ܐܡܪ ܐܢܬ
80 ܕܐܪܥܐ ܠܗ̇ܝ ܕܥܐܠܝܢ ܐܢܬܘܢ ܠܡܐܪܬܗ̇ ܐܝܬܝܗ̇ ܐܪܥܐ ܡܣܝܒܬܐ ܒܡܣܝܒܘܬܐ ܕܐܚܪ̈ܢܝܝ
ܓܢܣܐ ܕܐܪܥܐ ܘܡܢ ܛܡܘܐܬܐ ܕܝܠܗܘܢ ܡܠܐܘܗ̇ ܛܡܘܐܬܐ
81 ܗܫܐ ܠܒ̈ܢܬܐ ܕܝܠܗܘܢ ܠܐ ܬܥܡܪܘܢ ܥܡ ܒܢܝ̈ܐ ܕܝܠܟܘܢ ܘܠܒ̈ܢܬܐ ܕܝܠܟܘܢ ܠܐ ܬܬܠܘܢ
ܠܒܢܝ̈ܐ ܕܝܠܗܘܢ
82 ܘܠܐ ܬܒܥܘܢ ܫܝܢܐ ܕܠܘܬܗܘܢ ܒܟܠܗ ܙܒ̣̇ܢܐ. ܐܝܟܢܐ ܕܬܬ̣ܡܨܘܢ ܘܬܟܠܘܢ ܠܛܒ̈ܬܗ̇
ܕܐܪܥܐ. ܘܬܘܪܬܘܢ ܠܒܢܝ̈ܐ ܕܝܠܟܘܢ ܥܕܡܐ ܠܥܠܡ ܀
83 ܘܗܠܝܢ ܟܠܗܝ̈ܢ ܕܓܕܫ̣ܝ̈ܢ ܠܢ ܗ̣̈ܘܝܢ ܡܛܠ ܥ̇ܒ̈ܕܐ ܕܝܠܢ ܒ̈ܝ̣ܫܐ. ܘܚܛܗ̈ܐ ܕܝܠܢ
ܒ̈ܝ̣ܫܐ. ܘܚܛܗ̈ܐ ܗܠܝܢ ܪ̈ܘܪܒܐ. ܐܢܬ ܓܝܪ ܡܪܝܐ. ܐܩ̣ܠܬ ܠܚܛܗ̈ܐ ܕܝܠܢ
84 ܘܝܗܒ̣ܬ ܠܢ ܕܐܝܟ ܗܢܐ ܥܩܪܐ ܬܘܒ ܟܕ ܗܦܟܢܢ ܠܡܥ̣ܒܪ ܢܡܘܣܐ ܕܝܠܟ ܠܗ̇ܝ ܕܠܡܬܚܠܛܘ
ܒܛܡܘܐܬܐ ܕܥܡ̈ܡܐ ܕܐܪܥܐ
85 ܠܐ̣ ܪܓ̣ܙܬ ܥܠܝܢ ܠܡܘܒܕܘ ܠܢ ܥܕܡܐ ܕܠܐ ܢܫܬ̣ܒܩ ܥܩܪܐ ܘܙܪܥܐ ܘܫܡܐ ܕܝܠܢ
86 ܡܪܝܐ ܡܪܝܐ̈ ܐܠܗܐ ܕܐܝܣܪܝܠ ܫܪܝܪܐ ܐܝܬܝܟ ܐܫܬ̣ܒܩ ܠܢ ܥܩܪܐ ܒܝܘܡܢܐ
87 ܗܐ ܗܫܐ ܐܝܬܝܢ ܩܕܡܝܟ. ܒܠܐ ܢܡܘܣ̈ܝܘܬܐ ܕܝܠܢ. ܠܐ ܓܝܪ ܐܝܬ ܠܡܩܡ ܬܘܒ ܩܕܡܝܟ
ܥܡ ܗܠܝܢ ܀
88 ܘܟܕ ܡܨܠܐ ܥܙܪܐ ܘܡܘܕܐ ܗܘܐ ܟܕ ܒ̇ܟܐ ܘܢܦܝ̣ܠ ܥܠ ܐܪܥܐ ܩܕܡ ܗܝܟܠܐ. ܐܬܟܢ̣ܫܘ
ܥܠܘܗܝ. ܡܢ ܐܘܪܝܫܠܡ. ܥܡܐ ܣܓܝܐܐ ܣܓܝ. ܕܓܒܪ̈ܐ ܘܢܫ̈ܐ. ܘܥܠܝ̈ܡܐ ܘܛܠܝ̈ܐ.
ܒܟܝܐ ܓܝܪ ܐܝܬ ܗܘܐ ܪܒܐ. ܣܘܓܐܐ.
89 ܘܟܕ ܐܙܥܩ ܝܘܟܢܝܐ ܕܥ̇ܐܠ ܡܢ ܒܢܝ̈ܐ ܕܝܣܪܝܠ ܐܡ̣ܪ ܥܙܪܐ ܚܢܢ ܚܛܝ̣ܢܢ ܒܡܪܝܐ
ܘܐܥܡܪܢܢ ܢܫ̈ܐ ܐܚܪ̈ܢܝܬ ܓܢܣܐ ܡܢ ܥܡܐ ܕܐܪܥܐ ܥܡܢ ܘܗܫܐ ܐܝܬ ܗܘ ܣܒܪܐ ܠܐܝܣܪܝܠ
90 ܡܛܠ ܗܠܝܢ. ܒܗܕܐ ܬܗ̣ܘܐ ܠܢ ܡܘܡ̈ܬܐ ܠܘܬ ܡܪܝܐ. ܠܡܦܩܘ ܠܟܠܗ̈ܝܢ ܢܫ̈ܐ ܕܝܠܢ܇
ܗܠܝܢ ܕܡܢ ܐܚܪ̈ܢܝܝ ܓܢܣܐ ܥܡ ܒܢܝ̈ܐ ܕܝܠܗܝܢ. ܐܝܟ ܕܐܬ̣ܬܕܝܢܬ̇ ܠܟ ܀ ܘܟܠܗܘܢ ܗ̇ܢܘܢ
ܕܡܬܬܦܝܣܝܢ ܠܢܡܘܣܗ ܕܡܪܝܐ
91 ܟܕ ܩܡܘ ܐܡܪܘ ܠܘܬ ܥܙܪܐ ܩܘܡ ܫܡܠܐ ܠܘܬܟ ܗܘ ܓܝܪ ܣܘܥܪܢܐ ܘܚܢܢ ܥܡܟ ܟܕ ܡܬܚܝܠ
ܐܢܬ ܥܒ̣ܕ
92 ܘܟܕ ܩ̣ܡ ܥܙܪܐ ܐܘܡ̣ܝ ܠܪ̈ܝܫܝ ܫܪ̈ܒܬܐ ܕܟܗ̈ܢܐ ܘܕܠܘ̈ܝܐ ܠܟܠܗܘܢ ܒܢܝ̈ܐ ܕܐܝܣܪܝܠ
ܠܡܥܒܕ ܐܝܟ ܗܠܝܢ ܘܐܝܡ̣ܝܘ

Chapter 9

1 ܘܟܕ ܩܡ ܥܙܪܐ ܡܢ ܕܪܬܐ ܕܗܝܟܠܐ ܐܙܠ ܠܒܝܬܓܙܐ ܕܝܘܢܬܢ ܒܪܗ ܕܐܠܝܫܒ
2 ܘܒܬ ܬܡܢ ܟܕ ܠܚܡܐ ܠܐ ܛܥ̣ܡ ܘܠܐ ܡܝ̈ܐ ܐܫܬܝ ܟܕ ܐܒܝܠ ܚܠܦ ܠܐ ܢܡܘܣ̈ܝܘܬܐ ܗܠܝܢ
ܪ̈ܘܪܒܬܐ ܕܣܘܓܐܐ
3 ܘܗܘ̣ܬ ܟܪܘܙܘܬܐ ܒܟܠܗ̇ ܝܗܘܕ ܘܒܐܘܪܝܫܠܡ ܠܟܠܗܘܢ ܗ̇ܢܘܢ ܕܡܢ ܫܒܝ̣ܬܐ ܕܢܥܠܘܢ
ܠܐܘܪܝܫܠܡ
4 ܘܟܠܗܘܢ ܗ̇ܢܘܢ ܕܐܢ ܠܐ ܢܦܓܥܘܢ ܒܗܠܝܢ ܬܪ̈ܝܢ ܐܘ ܬܠܬܐ ܝܘ̈ܡܬܐ ܐܝܟ ܕܝ̣ܢܐ
ܕܩܫܝ̈ܫܐ ܘܪ̈ܝܫܝ ܡܘܬܒܐ ܢܬܟ̇ܗܢܘܢ ܒܥܝܪ̈ܐ ܕܝܠܗܘܢ ܘܗ̣ܘ ܢܬܢ̇ܟܪܐ ܡܢ ܣܘܓܗ̇
ܕܫܒܝ̣ܬܐ
5 ܘܐܬܟ̇ܢܫܘ ܟܠܗܘܢ ܗ̇ܢܘܢ ܕܡܢ ܫܪܒܬܐ ܕܝܗܘܕܐ ܘܕܒܢܝܡܢ ܒܬܠܬܐ ܝܘ̈ܡܬܐ ܠܐܘܪܝܫܠܡ
ܗܢܐ ܗܘ ܝܪܚܐ ܬܫܝܥܝܐ ܒܥܣܪܝܢ ܒܝܪܚܐ
6 ܘܝܬܒ̣ܘ ܐܟܚܕܐ ܟܠܗ ܣܘܓܐܐ̣. ܒܐܘܪ̈ܚܬܐ ܕܗܝܟܠܐ. ܟܕ ܪܥܠܝܢ ܗܘܘ. ܡܛܠ ܕܣܬܘܐ
ܩ̇ܐܡ ܗܘܐ ܀
7 ܘܟܕ ܩ̣ܡ ܥܙܪܐ̣. ܐܡ̣ܪ ܠܗܘܢ. ܐܢܬܘܢ ܐܥ̣ܘܠܬܘܢ ܘܐܥܡܪܬܘܢ ܥܡܟܘܢ ܢܫ̈ܐ
ܐܚܪ̈ܢܝܬ ܓܢܣܐ. ܠܡܘܣܦܘ ܚܛܗ̈ܐ ܕܐܝܣܪܝܠ.
8 ܐܦܢ ܗܫܐ ܗܒܘ ܬܘܕܝܬܐ ܘܬܫܒܘܚܬܐ ܠܡܪܝܐ ܐܠܗܐ ܕܐܒ̈ܗܐ ܕܝܠܢ
9 ܘܥܒܕܘ ܨܒܝܢܐ ܕܝܠܗ ܘܐܬܦܪܫܘ ܡܢ ܥܡ̈ܡܐ ܕܐܪܥܐ ܘܡܢ ܢܫ̈ܐ ܗܠܝܢ ܐܚܪ̈ܢܝܬ ܓܢܣܐ
10 ܘܐܙܥܩܘ ܗܘܘ ܣܘܓܐܐ ܘܐܡ̣ܪܘ ܒܩܠܐ ܪܡܐ ܗܟܢܐ ܐܝܟ ܕܐܡ̣ܪܬ ܢܥ̣ܒܕ
11 ܐܠܐ ܗ̣ܘ ܣܘܓܐܐ ܣ̇ܓܝ. ܘܫ̇ܥܬܐ ܣܬܘܝܬܐ ܗܝ. ܘܠܐ ܡܨ̣ܝܢܢ ܠܡܩܡ ܬܚܝܬ ܐܬܝܪ.
ܘܥ̇ܒܕܐ ܠܐ ܐܝܬܘܗܝ ܠܢ ܝܘܡܐ ܚܕ ܘܠܐ ܬܪ̈ܝܢ. ܣܘܓܐܐ ܓܝܪ ܚܛܝܢܢ ܒܗܠܝܢ
12 ܢܩܘܡܘܢ ܗܟܝܠ ܪ̈ܝܫܢܐ ܩܕܡܝ̈ܐ ܕܣܘܓܐܐ ܘܟܠܗܘܢ ܗ̇ܢܘܢ ܕܡܢ ܒܝܬ ܡܥܡܪܐ ܕܝܠܢ ܗܢܘܢ
ܕܐܝܬ ܠܗܘܢ ܢܫ̈ܐ ܐܚܪ̈ܢܝܬ ܓܢܣܐ ܢܐܬܘܢ ܟܕ ܢܣܒܝܢ ܙܒ̣̇ܢܐ
13 ܘܡܢ ܟܠ ܕܘܟܬܐ ܩܫܝ̈ܫܐ ܘܕܝ̈ܢܐ ܥܕܡܐ ܕܢܫ̣ܪܐ ܠܪܘܓܙܐ ܕܡܪܝܐ ܕܣܘܥܪܢܐ ܗܢܐ
14 ܝܘܢܬܢ ܕܝܢ ܗ̇ܘ ܕܚܙܐܝܠ. ܘܚܙܝܐ ܗ̇ܘ ܕܬܘܩܢܐ. ܩ̇ܒ̣ܠܘ ܕܐܝܟ ܗܠܝܢ. ܘܡܘܫܐ
ܘܝܢܐܒ. ܘܠܘܝ. ܘܫܒܛܝܐ. ܐܡܨܥܘ ܒܝܢܬܗܘܢ
15 ܘܥܒ̣ܕܘ ܐܝܟ ܟܠܗܝܢ ܗܠܝܢ ܗܢܘܢ ܕܡܢ ܫܒܝ̣ܬܐ
16 ܘܓܒ̣ܐ ܠܗ ܥܙܪܐ ܗ̇ܘ ܟܗܢܐ ܓܒܪ̈ܐ ܪ̈ܝܫܢܐ ܕܫܪ̈ܒܬܐ ܕܝܠܗܘܢ ܟܠܗܘܢ ܒܫܡܐ ܘܝܬܒ̣ܘ
ܐ̇ܟܚܕܐ ܒܢܘܡܢܝܐ ܕܝܪܚܐ ܕܥܣܪܐ ܠܡܩܡܘ ܣܘܥܪܢܐ
17 ܘܐܬ̣ܝ̈ ܠܐ̈ܦܝ ܫܘ̈ܠܡܐ ܗܠܝܢ ܕܝܠܗܘܢ ܓܒܪ̈ܐ ܗ̇ܢܘܢ ܕܐܚܝܕܝܢ ܗܘܘ ܢܫ̈ܐ ܐܚܪ̈ܢܝܬ
ܓܢܣܐ ܥܕܡܐ ܠܢܘܡܢܝܐ ܕܝܪܚܐ ܩܕܡܝܐ
18 ܘܐܫܬܟܚܘ ܡܢ ܟܗ̈ܢܐ ܗ̇ܢܘܢ ܕܐܬܟܢܫܘ ܕܢܫ̈ܐ ܐܚܪ̈ܢܝܬ ܓܢܣܐ ܐܝܬ ܠܗܘܢ
19 ܡܢ ܒ̈ܢܝܐ ܕܝܫܘܥ ܗܘ ܕܝܘܙܕܩ ܘܡܢ ܐܚ̈ܐ ܕܝܠܗ ܡܬܝܐ ܘܐܠܝܥܙܪ ܘܝܘܪܝܒܐ ܘܝܘܢܕܒ
20 ܘܐܪܡܝܘ ܐܝܕܐ ܠܡ̇ܦܩܘ ܠܢܫ̈ܐ ܕܝܠܗܘܢ ܘܠܚܘܣܝܐ ܕܟܪ̈ܐ ܚܠܦ ܠܐ ܝܕܥܬܐ ܕܝܠܗܘܢ
21 ܘܡܢ ܒ̈ܢܝܐ ܕܐܡܪܝܐ ܚܢܢܝܐ ܘܙܒܕܝܐ ܘܡܐܢܝ ܘܫܡܥܝܐ ܘܡܢ ܒ̈ܢܝܐ ܕܐܘܡܢ ܡܥܣܝܐ
ܘܡܥܢܐ ܘܫܡܥܝܐ ܘܢܪܝܐܝܠ ܘܥܙܪܝܐ
22 ܡܢ ܒ̈ܢܝܐ ܕܦܫܚܘܪ ܐܠܚܢܢ ܘܡܥܣܝܐ ܐܝܫܡܥܠ ܘܢܬܢܐܝܠ ܘܩܝܢܝܪܘܣ ܘܫܥܐܬܐ
23 ܘܡܢ ܠܘ̈ܝܐ ܘܙ̣ܒܕܐ ܘܫܡܥܝ ܘܩܘܠܝܐ ܗܢܐ ܐܝܬܘܗܝ ܩܠܝܐܛܝܘܣ ܘܦܬܘܫ ܘܝܗܘܕܐ ܘܝܘܢܢ
24 ܘܡܢ ܡܙܡܪ̈ܢܐ ܟܗ̈ܢܝܐ ܐܠܝܣܒ ܒܟܘܪܐ
25 ܘܡܢ ܒ̈ܢܬܐ ܕܫܘܠܡ ܘܛܘܒܠܢ
26 ܡܢ ܐܝܣܪܝܠ ܀ ܡܢ ܒ̈ܢܝܐ ܕܦܪܘܨ ܐܝܪܝܡܝܐ. ܝܕܥܝܐ ܘܡܠܟܝ. ܘܡܝܚܐܝܠ. ܐܠܝܥܙܪ
ܘܚܫܒܠܝܐ. ܘܒܢܝܐ ܀
27 ܡܢ ܒ̈ܢܝܐ ܕܐܘܠܥ ܘܕܡܬܢܝܐ ܘܕܙܟܪܝܐ ܥܙܘܪܐܝܠ ܘܝܐܘܥܕܝܐ ܘܝܪܝܡܘܬ ܘܝܕܥܝܐ
28 ܘܡܢ ܒ̈ܢܝܐ ܕܬܬܘܡ ܐܠܝܕܥ ܐܠܝܫܡܥ ܥܘܬܢܝܐ ܛܪܝܡܘܣ ܘܫܟܬܝܐ ܘܙܪܕܝܐ
29 ܘܡܢ ܒ̈ܢܝܐ ܕܒܝܒܠ ܝܘܚܢܢ ܘܚܢܢܝܐ ܘܙܟܪܝܐ ܘܚܡܬܝܐ
30 ܘܡܢ ܒܢܝܡܢ ܘܠܡ ܡܠܘܟܘܣ ܝܕܥܝܐ ܝܫܘܒ ܘܐܓܝܠܘܫ ܘܝܪܝܡܘܬ
31 ܘܡܢ ܒ̈ܢܝܐ ܕܥܕܝ ܢܚܬܘܫ ܒܣܐܘܣ ܐܝܣܡܘ ܘܣܝܣܐܝܠ ܘܒܥܢܐ ܘܡܢܫܐ
32 ܘܡܢ ܒ̈ܢܝܐ ܕܚܢܢ ܐܠܝܘܢܐ ܘܐܘܫܝܐ ܘܡܠܟܝ ܘܫܒܐܐ ܘܣܝܡܘܢܝܟܘܢܘܣ ܚܡܝܐ
33 ܘܡܢ ܒ̈ܢܝܐ ܕܢܚܫܘܡ ܡܛܬܢܝܐ ܘܡܛܬܢܐ ܘܒܢܝܐ ܘܐܠܝܦܠܛ ܘܡܢܫܐ ܘܫܘܡܥܝ
34 ܘܡܢ ܒ̈ܢܝܐ ܕܒܥܢܝ. ܐܝܪܝܡܝܐ. ܘܡܘܥܕܫ. ܐܝܫܡܥܐܝܠ ܒܪܗ ܕܐܠܡܕܐ. ܘܦܝܫܝܐ.
ܘܚܙܘ ܘܐܒܝܨܗܝܘܢ. ܘܐܠܝܬܫܘܥ. ܘܐܡܛܝܠܝܡܘܣ ܐܠܝܫܝܫ. ܒܥܢܘܣ. ܐܠܝܫܡܝܫ.
ܫܠܡܝܐ. ܢܬܢܝܐ ܀ ܘܡܢ ܒܢܝ̈ܐ ܕܙܪܚ ܫܝܫܝ. ܐܨܒܪܝܐ. ܚܙܐܝܠ ܫܡܘܛ ܙܡܪܝ. ܝܘܣܦ ܀
35 ܡܢ ܒ̈ܢܝܐ ܕܢܘܥܡܐ ܡܪܛܝܐ ܙܒܕܝܐ ܚܕܝܐ ܝܘܐܬܪ ܒܢܝܐ
36 ܟܠܗܘܢ ܗܠܝܢ ܐܥܡ̣ܪܘ ܥܡܗܘܢ ܢ̈ܫܐ ܐܚܪ̈ܢܝܬ ܓܢܣܐ ܘܫ̇ܡ̣ܗܘ ܐܢܝ̈ܢ ܥܡ ܒܢܝܗ̈ܝܢ
37 ܘܥܡ̣ܪܘ ܟܗ̈ܢܐ ܘܠܘ̈ܝܐ ܗ̇ܢܘܢ ܕܡܢ ܐܝܣܪܝܠ ܒܐܘܪܝܫܠܡ ܒܢܘܡܝܢܝܐ ܕܝܪܚܐ ܫܒܝܥܝܐ
ܘܒ̈ܢܝܐ ܕܐܝܣܪܝܠ ܒܒܝܬ ܡܥܡܪܐ ܕܝܠܗܘܢ
38 ܘܐܬܟܢܫܘ ܟܠܗ ܣܘܓܐܐ ܐܟܚܕܐ ܥܠ ܐܪܘܚܬܐ ܗ̇ܝ ܕܠܘܬ ܡܕܢܚܐ ܕܣܦܐ ܟܗܢܝܐ
39 ܘܐܡ̣ܪܘ ܠܥܙܪܐ ܪܝܫ ܟ̈ܗܢܐ ܘܩ̇ܪܘܝܐ. ܐܝܬܐ ܢܡܘܣܐ ܕܡܘܫܐ܇ ܗ̇ܘ ܕܐܬܝܗܒ ܡܢ
ܡܪܝܐ ܐܠܗܐ ܕܐܝܣܪܝܠ. ܀
40 ܘܐܝܬܝ ܥܙܪܐ ܪܝܫ ܟ̈ܗܢܐ ܠܢܡܘܣܐ ܠܟܠܗ ܣܘܓܐܐ ܕܝܠܗܘܢ ܡܢ ܒܪܢܫܐ ܥܕܡܐ ܠܐܢܬܬܐ
ܘܠܟܠܗܘܢ ܟܗ̈ܢܐ ܠܡܫܡܥ ܠܢܡܘܣܐ ܒܢܘܡܝܢܝܐ ܕܝܪܚܐ ܫܒܝܥܝܐ
41 ܘܩ̣ܪܐ ܗܘܐ ܒܐܪܘܚܬܐ ܘܩܕܡ ܬܪܥܐ ܟܗܢܝܐ ܡܢ ܨ̇ܦܪܐ ܥܕܡܐ ܠܛܗܪܐ ܩܕܡ ܓܒܪ̈ܐ ܘܢܫ̈ܐ
ܘܝܗ̣ܒܘ ܟܠܗ ܣܘܓܐܐ ܠܗܘܢܗܘܢ ܒܢܡܘܣܐ
42 ܘܩ̣ܡ ܥܙܪܐ ܗ̇ܘ ܟܗܢܐ ܘܩܪܘܝܐ ܕܢܡܘܣܐ ܥܠ ܒܐܝܡܐ ܕܩܝܣܐ ܗ̇ܝ ܕܐܬ̣ܥܬܕܬ̇
43 ܘܩܡܘ ܥܡܗ ܡܬܝܐ ܫܡܘܥ ܚܢܢܝܐ ܥܙܪܝܐ ܐܘܪܝܐ ܚܙܩܝܐ ܒܥܠܫܡܘܫ ܡܢ ܝܡܝܢܐ
44 ܘܡܢ ܣܡܠܐ ܦܥܠܕܢܐ ܡܝܫܐܝܠ ܡܠܟܝܐ ܕܘܬܐ ܬܣܘܒ ܢܒܪܐܠܫ ܙܟܪܝܐ
45 ܘܟܕ ܢܣ̣ܒ ܥܙܪܐ ܠܟܬܒܐ ܕܢܡܘܣܐ ܩܕܡܘܗܝ ܕܣܘܓܐܐ ܝܬܝ̣ܒ ܗܘܐ ܓܝܪ ܒܪܝܫܐ ܡܫܒܚܐܝܬ
ܩܕܡ ܟܠܗܘܢ
46 ܘܟܕ ܫܪܐ ܗܘܐ ܠܗ ܠܢܡܘܣܐ̣. ܟܠܗܘܢ ܬܪ̈ܝܨܐ ܩܡܘ ܀ ܘܒ̣̇ܪܟ ܥܙܪܐ ܠܡܪܝܐ ܡܪܝܡܐ
ܐܚܝܕ ܟܠ
47 ܘܐܙܥܩܘ ܟܠܗ ܥܡܐ ܐܡܝܢ ܐܡܝܢ. ܘܟܕ ܐܪܝܡܘ ܠܥܠ ܐܝܕܝ̈ܐ ܢܦ̣ܠܘ ܥܠ ܐܪܥܐ. ܣܓܕܘ
ܠܡܪܝܐ
48 ܝܫܘܥ ܘܒܢܝܐ ܘܫܪܒܝܐ ܘܢܪܥܢܝܐ ܥܘܩܒܝܐ ܫܒܛܝܐ ܚܘܕܝܐ ܡܥܢܐ ܘܩܠܝܛܐ ܥܙܪܝܐ ܓܘܙܒܕ
ܚܢܢܝܐ ܦܐܬܘܫ ܠܘ̈ܝܐ ܡܠܦܝܢ ܗܘܘ ܢܡܘܣܐ ܕܡܪܝܐ ܘܠܘܬܗ ܕܣܘܓܐܐ ܩܪܝܢ ܗܘܘ ܠܢܡܘܣܗ
ܕܡܪܝܐ ܟܕ ܡܬܢܦܚܝܢ ܗܘܘ ܐܟܚܕܐ ܘܠܩܪܝܢܐ
49 ܘܐܡ̣ܪ ܐܦܪܐܛܝܣ ܠܥܙܪܐ ܗ̇ܘ ܪܝܫ ܟ̈ܗܢܐ ܘܩܪܘܝܐ ܘܠܠܘ̈ܝܐ ܗ̇ܢܘܢ ܕܡܠܦܝܢ ܗܘܘ
ܠܣܘܓܐܐ ܥܠ ܟܠ
50 ܝܘܡܐ ܗܢܐ ܩܕܝܫܐ ܐܝܬܘܗܝ ܠܡܪܝܐ ܘܟܠܗܘܢ ܒ̇ܟܝܢ ܗܘܘ ܟܕ ܫܡ̣ܥܘ ܠܢܡܘܣܐ
51 ܗܠܟܘ ܐܟܘܠܘ ܫܘ̈ܡܢܐ ܘܐܫܬܘ ܚ̈ܠܝܐ ܘܫ̇ܕܪܘ ܫܘܕܪ̈ܐ ܠܗ̇ܢܘܢ ܕܠܐ ܐܝܬ ܠܗܘܢ
52 ܩܕܝܫܐ ܗܘ ܓܝܪ ܝܘܡܐ ܠܡܪܝܐ ܘܠܐ ܬܬܥܝܩܘܢ ܡܪܝܐ ܓܝܪ ܡܫܒܚ ܠܟܘܢ
53 ܘܠܘ̈ܝܐ ܦܩܕܝܢ ܗܘܘ ܠܟܠܗ ܟܢܫܐ ܟܕ ܐܡ̇ܪܝܢ ܝܘܡܐ ܗܢܐ ܩܕܝܫܐ ܗܘ ܠܐ ܬܬܥܝܩܘܢ
54 ܘܐ̇ܙܠܝܢ ܗܘܘ ܟܠܗܘܢ ܠܡܐܟܠ ܘܠܡܫܬܐ̣ ܘܠܡܬܒܣܡܘ ܘܠܡܬܠ ܫܘܕܪ̈ܐ ܠܗ̇ܢܘܢ ܕܠܐ ܐܝܬ
ܠܗܘܢ ܘܠܡܚܕܐ ܪܘܪܒܐܝܬ
55 ܡܛܠ ܓܝܪ ܕܐܬܢܦܚܘ ܗܘܘ ܒܡ̈ܠܐ ܗܠܝܢ ܕܝܠܦܘ ܗܘܘ̣. ܘܐܬܟܢ̣ܫܘ. ܫܠ̣ܡ ܘܗܢܐ ܟܬܒܐ
ܕܐܝܬܘܗܝ ܗ̇ܘ ܩܕܡܝܐ ܕܥܙܪܐ ܕܡܛܠ ܕܠܐ ܐܫܬܟܚ ܠܢ ܒܨܚܚܐ ܦܫܝܛܐ̣. ܟܬܒܢܝܗܝ ܐܝܟ
ܫܒܥܝܢܝܐ.

